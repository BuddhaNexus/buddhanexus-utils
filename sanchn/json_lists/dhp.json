[
{
  "dhp1": "manopubbaṅgamā dhammā, manoseṭṭhā manomayā; manasā ce paduṭṭhena, bhāsati vā karoti vā; tato naṃ dukkhamanveti, cakkaṃva vahato padaṃ.",
  "dhp2": "manopubbaṅgamā dhammā, manoseṭṭhā manomayā; manasā ce pasannena, bhāsati vā karoti vā; tato naṃ sukhamanveti, chāyāva anapāyinī.",
  "dhp3": "akkocchi maṃ avadhi maṃ, ajini maṃ ahāsi me; ye ca taṃ upanayhanti, veraṃ tesaṃ na sammati.",
  "dhp4": "akkocchi maṃ avadhi maṃ, ajini maṃ ahāsi me; ye ca taṃ nupanayhanti, veraṃ tesūpasammati.",
  "dhp5": "na hi verena verāni, sammantīdha kudācanaṃ; averena ca sammanti, esa dhammo sanantano.",
  "dhp6": "pare ca na vijānanti, mayamettha yamāmase; ye ca tattha vijānanti, tato sammanti medhagā.",
  "dhp7": "subhānupassiṃ viharantaṃ, indriyesu asaṃvutaṃ; bhojanamhi cāmattaññuṃ, kusītaṃ hīnavīriyaṃ; taṃ ve pasahati māro, vāto rukkhaṃva dubbalaṃ.",
  "dhp8": "asubhānupassiṃ viharantaṃ, indriyesu susaṃvutaṃ; bhojanamhi ca mattaññuṃ, saddhaṃ āraddhavīriyaṃ; taṃ ve nappasahati māro, vāto selaṃva pabbataṃ.",
  "dhp9": "anikkasāvo kāsāvaṃ, yo vatthaṃ paridahissati; apeto damasaccena, na so kāsāvamarahati.",
  "dhp10": "yo ca vantakasāvassa, sīlesu susamāhito; upeto damasaccena, sa ve kāsāvamarahati.",
  "dhp11": "asāre sāramatino, sāre cāsāradassino; te sāraṃ nādhigacchanti, micchāsaṅkappagocarā.",
  "dhp12": "sārañca sārato ñatvā, asārañca asārato; te sāraṃ adhigacchanti, sammāsaṅkappagocarā.",
  "dhp13": "yathā agāraṃ ducchannaṃ, vuṭṭhī samativijjhati; evaṃ abhāvitaṃ cittaṃ, rāgo samativijjhati.",
  "dhp14": "yathā agāraṃ suchannaṃ, vuṭṭhī na samativijjhati; evaṃ subhāvitaṃ cittaṃ, rāgo na samativijjhati.",
  "dhp15": "idha socati pecca socati, pāpakārī ubhayattha socati; so socati so vihaññati, disvā kammakiliṭṭhamattano.",
  "dhp16": "idha modati pecca modati, katapuñño ubhayattha modati; so modati so pamodati, disvā kammavisuddhimattano.",
  "dhp17": "idha tappati pecca tappati, pāpakārī ubhayattha tappati; “ pāpaṃ me katan”ti tappati, bhiyyo tappati duggatiṃ gato.",
  "dhp18": "idha nandati pecca nandati, katapuñño ubhayattha nandati; “ puññaṃ me katan”ti nandati, bhiyyo nandati suggatiṃ gato.",
  "dhp19": "bahumpi ce saṃhita bhāsamāno, na takkaro hoti naro pamatto; gopova gāvo gaṇayaṃ paresaṃ, na bhāgavā sāmaññassa hoti.",
  "dhp20": "appampi ce saṃhita bhāsamāno, dhammassa hoti anudhammacārī; rāgañca dosañca pahāya mohaṃ, sammappajāno suvimuttacitto; anupādiyāno idha vā huraṃ vā, sa bhāgavā sāmaññassa hoti.",
  "dhp21": "appamādo amatapadaṃ, pamādo maccuno padaṃ; appamattā na mīyanti, ye pamattā yathā matā.",
  "dhp22": "evaṃ visesato ñatvā, appamādamhi paṇḍitā; appamāde pamodanti, ariyānaṃ gocare ratā.",
  "dhp23": "te jhāyino sātatikā, niccaṃ daḷhaparakkamā; phusanti dhīrā nibbānaṃ, yogakkhemaṃ anuttaraṃ.",
  "dhp24": "uṭṭhānavato satīmato, sucikammassa nisammakārino; saññatassa dhammajīvino, appamattassa yasobhivaḍḍhati.",
  "dhp25": "uṭṭhānenappamādena, saṃyamena damena ca; dīpaṃ kayirātha medhāvī, yaṃ ogho nābhikīrati.",
  "dhp26": "pamādamanuyuñjanti, bālā dummedhino janā; appamādañca medhāvī, dhanaṃ seṭṭhaṃva rakkhati.",
  "dhp27": "mā pamādamanuyuñjetha, mā kāmaratisanthavaṃ; appamatto hi jhāyanto, pappoti vipulaṃ sukhaṃ.",
  "dhp28": "pamādaṃ appamādena, yadā nudati paṇḍito; paññāpāsādamāruyha, asoko sokiniṃ pajaṃ; pabbataṭṭhova bhūmaṭṭhe, dhīro bāle avekkhati.",
  "dhp29": "appamatto pamattesu, suttesu bahujāgaro; abalassaṃva sīghasso, hitvā yāti sumedhaso.",
  "dhp30": "appamādena maghavā, devānaṃ seṭṭhataṃ gato; appamādaṃ pasaṃsanti, pamādo garahito sadā.",
  "dhp31": "appamādarato bhikkhu, pamāde bhayadassi vā; saṃyojanaṃ aṇuṃ thūlaṃ, ḍahaṃ aggīva gacchati.",
  "dhp32": "appamādarato bhikkhu, pamāde bhayadassi vā; abhabbo parihānāya, nibbānasseva santike.",
  "dhp33": "phandanaṃ capalaṃ cittaṃ, dūrakkhaṃ dunnivārayaṃ; ujuṃ karoti medhāvī, usukārova tejanaṃ.",
  "dhp34": "vārijova thale khitto, okamokataubbhato; pariphandatidaṃ cittaṃ, māradheyyaṃ pahātave.",
  "dhp35": "dunniggahassa lahuno, yatthakāmanipātino; cittassa damatho sādhu, cittaṃ dantaṃ sukhāvahaṃ.",
  "dhp36": "sududdasaṃ sunipuṇaṃ, yatthakāmanipātinaṃ; cittaṃ rakkhetha medhāvī, cittaṃ guttaṃ sukhāvahaṃ.",
  "dhp37": "dūraṅgamaṃ ekacaraṃ, asarīraṃ guhāsayaṃ; ye cittaṃ saṃyamissanti, mokkhanti mārabandhanā.",
  "dhp38": "anavaṭṭhitacittassa, saddhammaṃ avijānato; pariplavapasādassa, paññā na paripūrati.",
  "dhp39": "anavassutacittassa, ananvāhatacetaso; puññapāpapahīnassa, natthi jāgarato bhayaṃ.",
  "dhp40": "kumbhūpamaṃ kāyamimaṃ viditvā, nagarūpamaṃ cittamidaṃ ṭhapetvā; yodhetha māraṃ paññāvudhena, jitañca rakkhe anivesano siyā.",
  "dhp41": "aciraṃ vatayaṃ kāyo, pathaviṃ adhisessati; chuddho apetaviññāṇo, niratthaṃva kaliṅgaraṃ.",
  "dhp42": "diso disaṃ yaṃ taṃ kayirā, verī vā pana verinaṃ; micchāpaṇihitaṃ cittaṃ, pāpiyo naṃ tato kare.",
  "dhp43": "na taṃ mātā pitā kayirā, aññe vāpi ca ñātakā; sammāpaṇihitaṃ cittaṃ, seyyaso naṃ tato kare.",
  "dhp44": "ko imaṃ pathaviṃ vicessati, yamalokañca imaṃ sadevakaṃ; ko dhammapadaṃ sudesitaṃ, kusalo pupphamiva pacessati.",
  "dhp45": "sekho pathaviṃ vicessati, yamalokañca imaṃ sadevakaṃ; sekho dhammapadaṃ sudesitaṃ, kusalo pupphamiva pacessati.",
  "dhp46": "pheṇūpamaṃ kāyamimaṃ viditvā, marīcidhammaṃ abhisambudhāno; chetvāna mārassa papupphakāni, adassanaṃ maccurājassa gacche.",
  "dhp47": "pupphāni heva pacinantaṃ, byāsattamanasaṃ naraṃ; suttaṃ gāmaṃ mahoghova, maccu ādāya gacchati.",
  "dhp48": "pupphāni heva pacinantaṃ, byāsattamanasaṃ naraṃ; atittaññeva kāmesu, antako kurute vasaṃ.",
  "dhp49": "yathāpi bhamaro pupphaṃ, vaṇṇagandhamaheṭhayaṃ; paleti rasamādāya, evaṃ gāme munī care.",
  "dhp50": "na paresaṃ vilomāni, na paresaṃ katākataṃ; attanova avekkheyya, katāni akatāni ca.",
  "dhp51": "yathāpi ruciraṃ pupphaṃ, vaṇṇavantaṃ agandhakaṃ; evaṃ subhāsitā vācā, aphalā hoti akubbato.",
  "dhp52": "yathāpi ruciraṃ pupphaṃ, vaṇṇavantaṃ sagandhakaṃ; evaṃ subhāsitā vācā, saphalā hoti kubbato.",
  "dhp53": "yathāpi puppharāsimhā, kayirā mālāguṇe bahū; evaṃ jātena maccena, kattabbaṃ kusalaṃ bahuṃ.",
  "dhp54": "na pupphagandho paṭivātameti, na candanaṃ tagaramallikā vā; satañca gandho paṭivātameti, sabbā disā sappuriso pavāyati.",
  "dhp55": "candanaṃ tagaraṃ vāpi, uppalaṃ atha vassikī; etesaṃ gandhajātānaṃ, sīlagandho anuttaro.",
  "dhp56": "appamatto ayaṃ gandho, yāyaṃ tagaracandanī; yo ca sīlavataṃ gandho, vāti devesu uttamo.",
  "dhp57": "tesaṃ sampannasīlānaṃ, appamādavihārinaṃ; sammadaññāvimuttānaṃ, māro maggaṃ na vindati.",
  "dhp58": "yathā saṅkāradhānasmiṃ, ujjhitasmiṃ mahāpathe; padumaṃ tattha jāyetha, sucigandhaṃ manoramaṃ.",
  "dhp59": "evaṃ saṅkārabhūtesu, andhabhūte puthujjane; atirocati paññāya, sammāsambuddhasāvako.",
  "dhp60": "dīghā jāgarato ratti, dīghaṃ santassa yojanaṃ; dīgho bālāna saṃsāro, saddhammaṃ avijānataṃ.",
  "dhp61": "carañce nādhigaccheyya, seyyaṃ sadisamattano; ekacariyaṃ daḷhaṃ kayirā, natthi bāle sahāyatā.",
  "dhp62": "puttā matthi dhanaṃ matthi, iti bālo vihaññati; attā hi attano natthi, kuto puttā kuto dhanaṃ.",
  "dhp63": "yo bālo maññati bālyaṃ, paṇḍito vāpi tena so; bālo ca paṇḍitamānī, sa ve “bālo”ti vuccati.",
  "dhp64": "yāvajīvampi ce bālo, paṇḍitaṃ payirupāsati; na so dhammaṃ vijānāti, dabbī sūparasaṃ yathā.",
  "dhp65": "muhuttamapi ce viññū, paṇḍitaṃ payirupāsati; khippaṃ dhammaṃ vijānāti, jivhā sūparasaṃ yathā.",
  "dhp66": "caranti bālā dummedhā, amitteneva attanā; karontā pāpakaṃ kammaṃ, yaṃ hoti kaṭukapphalaṃ.",
  "dhp67": "na taṃ kammaṃ kataṃ sādhu, yaṃ katvā anutappati; yassa assumukho rodaṃ, vipākaṃ paṭisevati.",
  "dhp68": "tañca kammaṃ kataṃ sādhu, yaṃ katvā nānutappati; yassa patīto sumano, vipākaṃ paṭisevati.",
  "dhp69": "madhuṃvā maññati bālo, yāva pāpaṃ na paccati; yadā ca paccati pāpaṃ, atha dukkhaṃ nigacchati.",
  "dhp70": "māse māse kusaggena, bālo bhuñjeyya bhojanaṃ; na so saṅkhātadhammānaṃ, kalaṃ agghati soḷasiṃ.",
  "dhp71": "na hi pāpaṃ kataṃ kammaṃ, sajjukhīraṃva muccati; ḍahantaṃ bālamanveti, bhasmacchannova pāvako.",
  "dhp72": "yāvadeva anatthāya, ñattaṃ bālassa jāyati; hanti bālassa sukkaṃsaṃ, muddhamassa vipātayaṃ.",
  "dhp73": "asantaṃ bhāvanamiccheyya, purekkhārañca bhikkhusu; āvāsesu ca issariyaṃ, pūjaṃ parakulesu ca.",
  "dhp74": "mameva kata maññantu, gihī pabbajitā ubho; mamevātivasā assu, kiccākiccesu kismici; iti bālassa saṅkappo, icchā māno ca vaḍḍhati.",
  "dhp75": "aññā hi lābhūpanisā, aññā nibbānagāminī; evametaṃ abhiññāya, bhikkhu buddhassa sāvako; sakkāraṃ nābhinandeyya, vivekamanubrūhaye.",
  "dhp76": "nidhīnaṃva pavattāraṃ, yaṃ passe vajjadassinaṃ; niggayhavādiṃ medhāviṃ, tādisaṃ paṇḍitaṃ bhaje; tādisaṃ bhajamānassa, seyyo hoti na pāpiyo.",
  "dhp77": "ovadeyyānusāseyya, asabbhā ca nivāraye; satañhi so piyo hoti, asataṃ hoti appiyo.",
  "dhp78": "na bhaje pāpake mitte, na bhaje purisādhame; bhajetha mitte kalyāṇe, bhajetha purisuttame.",
  "dhp79": "dhammapīti sukhaṃ seti, vippasannena cetasā; ariyappavedite dhamme, sadā ramati paṇḍito.",
  "dhp80": "udakañhi nayanti nettikā, usukārā namayanti tejanaṃ; dāruṃ namayanti tacchakā, attānaṃ damayanti paṇḍitā.",
  "dhp81": "selo yathā ekaghano, vātena na samīrati; evaṃ nindāpasaṃsāsu, na samiñjanti paṇḍitā.",
  "dhp82": "yathāpi rahado gambhīro, vippasanno anāvilo; evaṃ dhammāni sutvāna, vippasīdanti paṇḍitā.",
  "dhp83": "sabbattha ve sappurisā cajanti, na kāmakāmā lapayanti santo; sukhena phuṭṭhā atha vā dukhena, na uccāvacaṃ paṇḍitā dassayanti.",
  "dhp84": "na attahetu na parassa hetu, na puttamicche na dhanaṃ na raṭṭhaṃ; na iccheyya adhammena samiddhimattano, sa sīlavā paññavā dhammiko siyā.",
  "dhp85": "appakā te manussesu, ye janā pāragāmino; athāyaṃ itarā pajā, tīramevānudhāvati.",
  "dhp86": "ye ca kho sammadakkhāte, dhamme dhammānuvattino; te janā pāramessanti, maccudheyyaṃ suduttaraṃ.",
  "dhp87": "kaṇhaṃ dhammaṃ vippahāya, sukkaṃ bhāvetha paṇḍito; okā anokamāgamma, viveke yattha dūramaṃ.",
  "dhp88": "tatrābhiratimiccheyya, hitvā kāme akiñcano; pariyodapeyya attānaṃ, cittaklesehi paṇḍito.",
  "dhp89": "yesaṃ sambodhiyaṅgesu, sammā cittaṃ subhāvitaṃ; ādānapaṭinissagge, anupādāya ye ratā; khīṇāsavā jutimanto, te loke parinibbutā.",
  "dhp90": "gataddhino visokassa, vippamuttassa sabbadhi; sabbaganthappahīnassa, pariḷāho na vijjati.",
  "dhp91": "uyyuñjanti satīmanto, na nikete ramanti te; haṃsāva pallalaṃ hitvā, okamokaṃ jahanti te.",
  "dhp92": "yesaṃ sannicayo natthi, ye pariññātabhojanā; suññato animitto ca, vimokkho yesaṃ gocaro; ākāseva sakuntānaṃ, gati tesaṃ durannayā.",
  "dhp93": "yassāsavā parikkhīṇā, āhāre ca anissito; suññato animitto ca, vimokkho yassa gocaro; ākāseva sakuntānaṃ, padaṃ tassa durannayaṃ.",
  "dhp94": "yassindriyāni samathaṅgatāni, assā yathā sārathinā sudantā; pahīnamānassa anāsavassa, devāpi tassa pihayanti tādino.",
  "dhp95": "pathavisamo no virujjhati, indakhilupamo tādi subbato; rahadova apetakaddamo, saṃsārā na bhavanti tādino.",
  "dhp96": "santaṃ tassa manaṃ hoti, santā vācā ca kamma ca; sammadaññāvimuttassa, upasantassa tādino.",
  "dhp97": "assaddho akataññū ca, sandhicchedo ca yo naro; hatāvakāso vantāso, sa ve uttamaporiso.",
  "dhp98": "gāme vā yadi vāraññe, ninne vā yadi vā thale; yattha arahanto viharanti, taṃ bhūmirāmaṇeyyakaṃ.",
  "dhp99": "ramaṇīyāni araññāni, yattha na ramatī jano; vītarāgā ramissanti, na te kāmagavesino.",
  "dhp100": "sahassamapi ce vācā, anatthapadasaṃhitā; ekaṃ atthapadaṃ seyyo, yaṃ sutvā upasammati.",
  "dhp101": "sahassamapi ce gāthā, anatthapadasaṃhitā; ekaṃ gāthāpadaṃ seyyo, yaṃ sutvā upasammati.",
  "dhp102": "yo ca gāthā sataṃ bhāse, anatthapadasaṃhitā; ekaṃ dhammapadaṃ seyyo, yaṃ sutvā upasammati.",
  "dhp103": "yo sahassaṃ sahassena, saṅgāme mānuse jine; ekañca jeyyamattānaṃ, sa ve saṅgāmajuttamo.",
  "dhp104": "attā have jitaṃ seyyo, yā cāyaṃ itarā pajā; attadantassa posassa, niccaṃ saññatacārino.",
  "dhp105": "neva devo na gandhabbo, na māro saha brahmunā; jitaṃ apajitaṃ kayirā, tathārūpassa jantuno.",
  "dhp106": "māse māse sahassena, yo yajetha sataṃ samaṃ; ekañca bhāvitattānaṃ, muhuttamapi pūjaye; sāyeva pūjanā seyyo, yañce vassasataṃ hutaṃ.",
  "dhp107": "yo ca vassasataṃ jantu, aggiṃ paricare vane; ekañca bhāvitattānaṃ, muhuttamapi pūjaye; sāyeva pūjanā seyyo, yañce vassasataṃ hutaṃ.",
  "dhp108": "yaṃ kiñci yiṭṭhaṃ va hutaṃ va loke, saṃvaccharaṃ yajetha puññapekkho; sabbampi taṃ na catubhāgameti, abhivādanā ujjugatesu seyyo.",
  "dhp109": "abhivādanasīlissa, niccaṃ vuḍḍhāpacāyino; cattāro dhammā vaḍḍhanti, āyu vaṇṇo sukhaṃ balaṃ.",
  "dhp110": "yo ca vassasataṃ jīve, dussīlo asamāhito; ekāhaṃ jīvitaṃ seyyo, sīlavantassa jhāyino.",
  "dhp111": "yo ca vassasataṃ jīve, duppañño asamāhito; ekāhaṃ jīvitaṃ seyyo, paññavantassa jhāyino.",
  "dhp112": "yo ca vassasataṃ jīve, kusīto hīnavīriyo; ekāhaṃ jīvitaṃ seyyo, vīriyamārabhato daḷhaṃ.",
  "dhp113": "yo ca vassasataṃ jīve, apassaṃ udayabbayaṃ; ekāhaṃ jīvitaṃ seyyo, passato udayabbayaṃ.",
  "dhp114": "yo ca vassasataṃ jīve, apassaṃ amataṃ padaṃ; ekāhaṃ jīvitaṃ seyyo, passato amataṃ padaṃ.",
  "dhp115": "yo ca vassasataṃ jīve, apassaṃ dhammamuttamaṃ; ekāhaṃ jīvitaṃ seyyo, passato dhammamuttamaṃ.",
  "dhp116": "abhittharetha kalyāṇe, pāpā cittaṃ nivāraye; dandhañhi karoto puññaṃ, pāpasmiṃ ramatī mano.",
  "dhp117": "pāpañce puriso kayirā, na naṃ kayirā punappunaṃ; na tamhi chandaṃ kayirātha, dukkho pāpassa uccayo.",
  "dhp118": "puññañce puriso kayirā, kayirā naṃ punappunaṃ; tamhi chandaṃ kayirātha, sukho puññassa uccayo.",
  "dhp119": "pāpopi passati bhadraṃ, yāva pāpaṃ na paccati; yadā ca paccati pāpaṃ, atha pāpo pāpāni passati.",
  "dhp120": "bhadropi passati pāpaṃ, yāva bhadraṃ na paccati; yadā ca paccati bhadraṃ, atha bhadro bhadrāni passati.",
  "dhp121": "māvamaññetha pāpassa, na mantaṃ āgamissati; udabindunipātena, udakumbhopi pūrati; bālo pūrati pāpassa, thokaṃ thokampi ācinaṃ.",
  "dhp122": "māvamaññetha puññassa, na mandaṃ āgamissati; udabindunipātena, udakumbhopi pūrati; dhīro pūrati puññassa, thokaṃ thokampi ācinaṃ.",
  "dhp123": "vāṇijova bhayaṃ maggaṃ, appasattho mahaddhano; visaṃ jīvitukāmova, pāpāni parivajjaye.",
  "dhp124": "pāṇimhi ce vaṇo nāssa, hareyya pāṇinā visaṃ; nābbaṇaṃ visamanveti, natthi pāpaṃ akubbato.",
  "dhp125": "yo appaduṭṭhassa narassa dussati, suddhassa posassa anaṅgaṇassa; tameva bālaṃ pacceti pāpaṃ, sukhumo rajo paṭivātaṃva khitto.",
  "dhp126": "gabbhameke uppajjanti, nirayaṃ pāpakammino; saggaṃ sugatino yanti, parinibbanti anāsavā.",
  "dhp127": "na antalikkhe na samuddamajjhe, na pabbatānaṃ vivaraṃ pavissa; na vijjatī so jagatippadeso, yatthaṭṭhito mucceyya pāpakammā.",
  "dhp128": "na antalikkhe na samuddamajjhe, na pabbatānaṃ vivaraṃ pavissa; na vijjatī so jagatippadeso, yatthaṭṭhitaṃ nappasaheyya maccu.",
  "dhp129": "sabbe tasanti daṇḍassa, sabbe bhāyanti maccuno; attānaṃ upamaṃ katvā, na haneyya na ghātaye.",
  "dhp130": "sabbe tasanti daṇḍassa, sabbesaṃ jīvitaṃ piyaṃ; attānaṃ upamaṃ katvā, na haneyya na ghātaye.",
  "dhp131": "sukhakāmāni bhūtāni, yo daṇḍena vihiṃsati; attano sukhamesāno, pecca so na labhate sukhaṃ.",
  "dhp132": "sukhakāmāni bhūtāni, yo daṇḍena na hiṃsati; attano sukhamesāno, pecca so labhate sukhaṃ.",
  "dhp133": "māvoca pharusaṃ kañci, vuttā paṭivadeyyu taṃ; dukkhā hi sārambhakathā, paṭidaṇḍā phuseyyu taṃ.",
  "dhp134": "sace neresi attānaṃ, kaṃso upahato yathā; esa pattosi nibbānaṃ, sārambho te na vijjati.",
  "dhp135": "yathā daṇḍena gopālo, gāvo pājeti gocaraṃ; evaṃ jarā ca maccu ca, āyuṃ pājenti pāṇinaṃ.",
  "dhp136": "atha pāpāni kammāni, karaṃ bālo na bujjhati; sehi kammehi dummedho, aggidaḍḍhova tappati.",
  "dhp137": "yo daṇḍena adaṇḍesu, appaduṭṭhesu dussati; dasannamaññataraṃ ṭhānaṃ, khippameva nigacchati.",
  "dhp138": "vedanaṃ pharusaṃ jāniṃ, sarīrassa va bhedanaṃ; garukaṃ vāpi ābādhaṃ, cittakkhepaṃ va pāpuṇe.",
  "dhp139": "rājato vā upasaggaṃ, abbhakkhānaṃ va dāruṇaṃ; parikkhayaṃ va ñātīnaṃ, bhogānaṃ va pabhaṅguraṃ.",
  "dhp140": "atha vāssa agārāni, aggi ḍahati pāvako; kāyassa bhedā duppañño, nirayaṃ sopapajjati.",
  "dhp141": "na naggacariyā na jaṭā na paṅkā, nānāsakā thaṇḍilasāyikā vā; rajojallaṃ ukkuṭikappadhānaṃ, sodhenti maccaṃ avitiṇṇakaṅkhaṃ.",
  "dhp142": "alaṅkato cepi samaṃ careyya, santo danto niyato brahmacārī; sabbesu bhūtesu nidhāya daṇḍaṃ, so brāhmaṇo so samaṇo sa bhikkhu.",
  "dhp143": "hirīnisedho puriso, koci lokasmi vijjati; yo niddaṃ apabodheti, asso bhadro kasāmiva.",
  "dhp144": "asso yathā bhadro kasāniviṭṭho, ātāpino saṃvegino bhavātha; saddhāya sīlena ca vīriyena ca, samādhinā dhammavinicchayena ca; sampannavijjācaraṇā patissatā, jahissatha dukkhamidaṃ anappakaṃ.",
  "dhp145": "udakañhi nayanti nettikā, usukārā namayanti tejanaṃ; dāruṃ namayanti tacchakā, attānaṃ damayanti subbatā.",
  "dhp146": "ko nu hāso kimānando, niccaṃ pajjalite sati; andhakārena onaddhā, padīpaṃ na gavesatha.",
  "dhp147": "passa cittakataṃ bimbaṃ, arukāyaṃ samussitaṃ; āturaṃ bahusaṅkappaṃ, yassa natthi dhuvaṃ ṭhiti.",
  "dhp148": "parijiṇṇamidaṃ rūpaṃ, roganīḷaṃ pabhaṅguraṃ; bhijjati pūtisandeho, maraṇantañhi jīvitaṃ.",
  "dhp149": "yānimāni apatthāni, alābūneva sārade; kāpotakāni aṭṭhīni, tāni disvāna kā rati.",
  "dhp150": "aṭṭhīnaṃ nagaraṃ kataṃ, maṃsalohitalepanaṃ; yattha jarā ca maccu ca, māno makkho ca ohito.",
  "dhp151": "jīranti ve rājarathā sucittā, atho sarīrampi jaraṃ upeti; satañca dhammo na jaraṃ upeti, santo have sabbhi pavedayanti.",
  "dhp152": "appassutāyaṃ puriso, balībaddhova jīrati; maṃsāni tassa vaḍḍhanti, paññā tassa na vaḍḍhati.",
  "dhp153": "anekajātisaṃsāraṃ, sandhāvissaṃ anibbisaṃ; gahakāraṃ gavesanto, dukkhā jāti punappunaṃ.",
  "dhp154": "gahakāraka diṭṭhosi, puna gehaṃ na kāhasi; sabbā te phāsukā bhaggā, gahakūṭaṃ visaṅkhataṃ; visaṅkhāragataṃ cittaṃ, taṇhānaṃ khayamajjhagā.",
  "dhp155": "acaritvā brahmacariyaṃ, aladdhā yobbane dhanaṃ; jiṇṇakoñcāva jhāyanti, khīṇamaccheva pallale.",
  "dhp156": "acaritvā brahmacariyaṃ, aladdhā yobbane dhanaṃ; senti cāpātikhīṇāva, purāṇāni anutthunaṃ.",
  "dhp157": "attānañce piyaṃ jaññā, rakkheyya naṃ surakkhitaṃ; tiṇṇaṃ aññataraṃ yāmaṃ, paṭijaggeyya paṇḍito.",
  "dhp158": "attānameva paṭhamaṃ, patirūpe nivesaye; athaññamanusāseyya, na kilisseyya paṇḍito.",
  "dhp159": "attānañce tathā kayirā, yathāññamanusāsati; sudanto vata dametha, attā hi kira duddamo.",
  "dhp160": "attā hi attano nātho, ko hi nātho paro siyā; attanā hi sudantena, nāthaṃ labhati dullabhaṃ.",
  "dhp161": "attanā hi kataṃ pāpaṃ, attajaṃ attasambhavaṃ; abhimatthati dummedhaṃ, vajiraṃvasmamayaṃ maṇiṃ.",
  "dhp162": "yassa accantadussilyaṃ, māluvā sālamivotthataṃ; karoti so tathattānaṃ, yathā naṃ icchatī diso.",
  "dhp163": "sukarāni asādhūni, attano ahitāni ca; yaṃ ve hitañca sādhuñca, taṃ ve paramadukkaraṃ.",
  "dhp164": "yo sāsanaṃ arahataṃ, ariyānaṃ dhammajīvinaṃ; paṭikkosati dummedho, diṭṭhiṃ nissāya pāpikaṃ; phalāni kaṭṭhakasseva, attaghātāya phallati.",
  "dhp165": "attanā hi kataṃ pāpaṃ, attanā saṅkilissati; attanā akataṃ pāpaṃ, attanāva visujjhati; suddhī asuddhi paccattaṃ, nāñño aññaṃ visodhaye.",
  "dhp166": "attadatthaṃ paratthena, bahunāpi na hāpaye; attadatthamabhiññāya, sadatthapasuto siyā.",
  "dhp167": "hīnaṃ dhammaṃ na seveyya, pamādena na saṃvase; micchādiṭṭhiṃ na seveyya, na siyā lokavaḍḍhano.",
  "dhp168": "uttiṭṭhe nappamajjeyya, dhammaṃ sucaritaṃ care; dhammacārī sukhaṃ seti, asmiṃ loke paramhi ca.",
  "dhp169": "dhammaṃ care sucaritaṃ, na naṃ duccaritaṃ care; dhammacārī sukhaṃ seti, asmiṃ loke paramhi ca.",
  "dhp170": "yathā pubbuḷakaṃ passe, yathā passe marīcikaṃ; evaṃ lokaṃ avekkhantaṃ, maccurājā na passati.",
  "dhp171": "etha passathimaṃ lokaṃ, cittaṃ rājarathūpamaṃ; yattha bālā visīdanti, natthi saṅgo vijānataṃ.",
  "dhp172": "yo ca pubbe pamajjitvā, pacchā so nappamajjati; somaṃ lokaṃ pabhāseti, abbhā muttova candimā.",
  "dhp173": "yassa pāpaṃ kataṃ kammaṃ, kusalena pidhīyati; somaṃ lokaṃ pabhāseti, abbhā muttova candimā.",
  "dhp174": "andhabhūto ayaṃ loko, tanukettha vipassati; sakuṇo jālamuttova, appo saggāya gacchati.",
  "dhp175": "haṃsādiccapathe yanti, ākāse yanti iddhiyā; nīyanti dhīrā lokamhā, jetvā māraṃ savāhiniṃ.",
  "dhp176": "ekaṃ dhammaṃ atītassa, musāvādissa jantuno; vitiṇṇaparalokassa, natthi pāpaṃ akāriyaṃ.",
  "dhp177": "na ve kadariyā devalokaṃ vajanti, bālā have nappasaṃsanti dānaṃ; dhīro ca dānaṃ anumodamāno, teneva so hoti sukhī parattha.",
  "dhp178": "pathabyā ekarajjena, saggassa gamanena vā; sabbalokādhipaccena, sotāpattiphalaṃ varaṃ.",
  "dhp179": "yassa jitaṃ nāvajīyati, jitaṃ yassa noyāti koci loke; taṃ buddhamanantagocaraṃ, apadaṃ kena padena nessatha.",
  "dhp180": "yassa jālinī visattikā, taṇhā natthi kuhiñci netave; taṃ buddhamanantagocaraṃ, apadaṃ kena padena nessatha.",
  "dhp181": "ye jhānapasutā dhīrā, nekkhammūpasame ratā; devāpi tesaṃ pihayanti, sambuddhānaṃ satīmataṃ.",
  "dhp182": "kiccho manussapaṭilābho, kicchaṃ maccāna jīvitaṃ; kicchaṃ saddhammassavanaṃ, kiccho buddhānamuppādo.",
  "dhp183": "sabbapāpassa akaraṇaṃ, kusalassa upasampadā; sacittapariyodapanaṃ, etaṃ buddhāna sāsanaṃ.",
  "dhp184": "khantī paramaṃ tapo titikkhā, nibbānaṃ paramaṃ vadanti buddhā; na hi pabbajito parūpaghātī, na samaṇo hoti paraṃ viheṭhayanto.",
  "dhp185": "anūpavādo anūpaghāto, pātimokkhe ca saṃvaro; mattaññutā ca bhattasmiṃ, pantañca sayanāsanaṃ; adhicitte ca āyogo, etaṃ buddhāna sāsanaṃ.",
  "dhp186": "na kahāpaṇavassena, titti kāmesu vijjati; appassādā dukhā kāmā, iti viññāya paṇḍito.",
  "dhp187": "api dibbesu kāmesu, ratiṃ so nādhigacchati; taṇhakkhayarato hoti, sammāsambuddhasāvako.",
  "dhp188": "bahuṃ ve saraṇaṃ yanti, pabbatāni vanāni ca; ārāmarukkhacetyāni, manussā bhayatajjitā.",
  "dhp189": "netaṃ kho saraṇaṃ khemaṃ, netaṃ saraṇamuttamaṃ; netaṃ saraṇamāgamma, sabbadukkhā pamuccati.",
  "dhp190": "yo ca buddhañca dhammañca, saṅghañca saraṇaṃ gato; cattāri ariyasaccāni, sammappaññāya passati.",
  "dhp191": "dukkhaṃ dukkhasamuppādaṃ, dukkhassa ca atikkamaṃ; ariyaṃ caṭṭhaṅgikaṃ maggaṃ, dukkhūpasamagāminaṃ.",
  "dhp192": "etaṃ kho saraṇaṃ khemaṃ, etaṃ saraṇamuttamaṃ; etaṃ saraṇamāgamma, sabbadukkhā pamuccati.",
  "dhp193": "dullabho purisājañño, na so sabbattha jāyati; yattha so jāyati dhīro, taṃ kulaṃ sukhamedhati.",
  "dhp194": "sukho buddhānamuppādo, sukhā saddhammadesanā; sukhā saṅghassa sāmaggī, samaggānaṃ tapo sukho.",
  "dhp195": "pūjārahe pūjayato, buddhe yadi va sāvake; papañcasamatikkante, tiṇṇasokapariddave.",
  "dhp196": "te tādise pūjayato, nibbute akutobhaye; na sakkā puññaṃ saṅkhātuṃ, imettamapi kenaci.",
  "dhp197": "susukhaṃ vata jīvāma, verinesu averino; verinesu manussesu, viharāma averino.",
  "dhp198": "susukhaṃ vata jīvāma, āturesu anāturā; āturesu manussesu, viharāma anāturā.",
  "dhp199": "susukhaṃ vata jīvāma, ussukesu anussukā; ussukesu manussesu, viharāma anussukā.",
  "dhp200": "susukhaṃ vata jīvāma, yesaṃ no natthi kiñcanaṃ; pītibhakkhā bhavissāma, devā ābhassarā yathā.",
  "dhp201": "jayaṃ veraṃ pasavati, dukkhaṃ seti parājito; upasanto sukhaṃ seti, hitvā jayaparājayaṃ.",
  "dhp202": "natthi rāgasamo aggi, natthi dosasamo kali; natthi khandhasamā dukkhā, natthi santiparaṃ sukhaṃ.",
  "dhp203": "jighacchāparamā rogā, saṅkhāraparamā dukhā; etaṃ ñatvā yathābhūtaṃ, nibbānaṃ paramaṃ sukhaṃ.",
  "dhp204": "ārogyaparamā lābhā, santuṭṭhiparamaṃ dhanaṃ; vissāsaparamā ñāti, nibbānaṃ paramaṃ sukhaṃ.",
  "dhp205": "pavivekarasaṃ pitvā, rasaṃ upasamassa ca; niddaro hoti nippāpo, dhammapītirasaṃ pivaṃ.",
  "dhp206": "sāhu dassanamariyānaṃ, sannivāso sadā sukho; adassanena bālānaṃ, niccameva sukhī siyā.",
  "dhp207": "bālasaṅgatacārī hi, dīghamaddhāna socati; dukkho bālehi saṃvāso, amitteneva sabbadā; dhīro ca sukhasaṃvāso, ñātīnaṃva samāgamo.",
  "dhp208": "tasmā hi— dhīrañca paññañca bahussutañca, dhorayhasīlaṃ vatavantamariyaṃ; taṃ tādisaṃ sappurisaṃ sumedhaṃ, bhajetha nakkhattapathaṃva candimā.",
  "dhp209": "ayoge yuñjamattānaṃ, yogasmiñca ayojayaṃ; atthaṃ hitvā piyaggāhī, pihetattānuyoginaṃ.",
  "dhp210": "mā piyehi samāgañchi, appiyehi kudācanaṃ; piyānaṃ adassanaṃ dukkhaṃ, appiyānañca dassanaṃ.",
  "dhp211": "tasmā piyaṃ na kayirātha, piyāpāyo hi pāpako; ganthā tesaṃ na vijjanti, yesaṃ natthi piyāppiyaṃ.",
  "dhp212": "piyato jāyatī soko, piyato jāyatī bhayaṃ; piyato vippamuttassa, natthi soko kuto bhayaṃ.",
  "dhp213": "pemato jāyatī soko, pemato jāyatī bhayaṃ; pemato vippamuttassa, natthi soko kuto bhayaṃ.",
  "dhp214": "ratiyā jāyatī soko, ratiyā jāyatī bhayaṃ; ratiyā vippamuttassa, natthi soko kuto bhayaṃ.",
  "dhp215": "kāmato jāyatī soko, kāmato jāyatī bhayaṃ; kāmato vippamuttassa, natthi soko kuto bhayaṃ.",
  "dhp216": "taṇhāya jāyatī soko, taṇhāya jāyatī bhayaṃ; taṇhāya vippamuttassa, natthi soko kuto bhayaṃ.",
  "dhp217": "sīladassanasampannaṃ, dhammaṭṭhaṃ saccavedinaṃ; attano kamma kubbānaṃ, taṃ jano kurute piyaṃ.",
  "dhp218": "chandajāto anakkhāte, manasā ca phuṭo siyā; kāmesu ca appaṭibaddhacitto, uddhaṃsototi vuccati.",
  "dhp219": "cirappavāsiṃ purisaṃ, dūrato sotthimāgataṃ; ñātimittā suhajjā ca, abhinandanti āgataṃ.",
  "dhp220": "tatheva katapuññampi, asmā lokā paraṃ gataṃ; puññāni paṭigaṇhanti, piyaṃ ñātīva āgataṃ.",
  "dhp221": "kodhaṃ jahe vippajaheyya mānaṃ, saṃyojanaṃ sabbamatikkameyya; taṃ nāmarūpasmimasajjamānaṃ, akiñcanaṃ nānupatanti dukkhā.",
  "dhp222": "yo ve uppatitaṃ kodhaṃ, rathaṃ bhantaṃva vāraye; tamahaṃ sārathiṃ brūmi, rasmiggāho itaro jano.",
  "dhp223": "akkodhena jine kodhaṃ, asādhuṃ sādhunā jine; jine kadariyaṃ dānena, saccenālikavādinaṃ.",
  "dhp224": "saccaṃ bhaṇe na kujjheyya, dajjā appampi yācito; etehi tīhi ṭhānehi, gacche devāna santike.",
  "dhp225": "ahiṃsakā ye munayo, niccaṃ kāyena saṃvutā; te yanti accutaṃ ṭhānaṃ, yattha gantvā na socare.",
  "dhp226": "sadā jāgaramānānaṃ, ahorattānusikkhinaṃ; nibbānaṃ adhimuttānaṃ, atthaṃ gacchanti āsavā.",
  "dhp227": "porāṇametaṃ atula, netaṃ ajjatanāmiva; nindanti tuṇhimāsīnaṃ, nindanti bahubhāṇinaṃ; mitabhāṇimpi nindanti, natthi loke anindito.",
  "dhp228": "na cāhu na ca bhavissati, na cetarahi vijjati; ekantaṃ nindito poso, ekantaṃ vā pasaṃsito.",
  "dhp229": "yañce viññū pasaṃsanti, anuvicca suve suve; acchiddavuttiṃ medhāviṃ, paññāsīlasamāhitaṃ.",
  "dhp230": "nikkhaṃ jambonadasseva, ko taṃ ninditumarahati; devāpi naṃ pasaṃsanti, brahmunāpi pasaṃsito.",
  "dhp231": "kāyappakopaṃ rakkheyya, kāyena saṃvuto siyā; kāyaduccaritaṃ hitvā, kāyena sucaritaṃ care.",
  "dhp232": "vacīpakopaṃ rakkheyya, vācāya saṃvuto siyā; vacīduccaritaṃ hitvā, vācāya sucaritaṃ care.",
  "dhp233": "manopakopaṃ rakkheyya, manasā saṃvuto siyā; manoduccaritaṃ hitvā, manasā sucaritaṃ care.",
  "dhp234": "kāyena saṃvutā dhīrā, atho vācāya saṃvutā; manasā saṃvutā dhīrā, te ve suparisaṃvutā.",
  "dhp235": "paṇḍupalāsova dānisi, yamapurisāpi ca te upaṭṭhitā; uyyogamukhe ca tiṭṭhasi, pātheyyampi ca te na vijjati.",
  "dhp236": "so karohi dīpamattano, khippaṃ vāyama paṇḍito bhava; niddhantamalo anaṅgaṇo, dibbaṃ ariyabhūmiṃ upehisi.",
  "dhp237": "upanītavayo ca dānisi, sampayātosi yamassa santikaṃ; vāso te natthi antarā, pātheyyampi ca te na vijjati.",
  "dhp238": "so karohi dīpamattano, khippaṃ vāyama paṇḍito bhava; niddhantamalo anaṅgaṇo, na punaṃ jātijaraṃ upehisi.",
  "dhp239": "anupubbena medhāvī, thokaṃ thokaṃ khaṇe khaṇe; kammāro rajatasseva, niddhame malamattano.",
  "dhp240": "ayasāva malaṃ samuṭṭhitaṃ, tatuṭṭhāya tameva khādati; evaṃ atidhonacārinaṃ, sāni kammāni nayanti duggatiṃ.",
  "dhp241": "asajjhāyamalā mantā, anuṭṭhānamalā gharā; malaṃ vaṇṇassa kosajjaṃ, pamādo rakkhato malaṃ.",
  "dhp242": "malitthiyā duccaritaṃ, maccheraṃ dadato malaṃ; malā ve pāpakā dhammā, asmiṃ loke paramhi ca.",
  "dhp243": "tato malā malataraṃ, avijjā paramaṃ malaṃ; etaṃ malaṃ pahantvāna, nimmalā hotha bhikkhavo.",
  "dhp244": "sujīvaṃ ahirikena, kākasūrena dhaṃsinā; pakkhandinā pagabbhena, saṅkiliṭṭhena jīvitaṃ.",
  "dhp245": "hirīmatā ca dujjīvaṃ, niccaṃ sucigavesinā; alīnenāppagabbhena, suddhājīvena passatā.",
  "dhp246": "yo pāṇamatipāteti, musāvādañca bhāsati; loke adinnamādiyati, paradārañca gacchati.",
  "dhp247": "surāmerayapānañca, yo naro anuyuñjati; idheva meso lokasmiṃ, mūlaṃ khaṇati attano.",
  "dhp248": "evaṃ bho purisa jānāhi, pāpadhammā asaññatā; mā taṃ lobho adhammo ca, ciraṃ dukkhāya randhayuṃ.",
  "dhp249": "dadāti ve yathāsaddhaṃ, yathāpasādanaṃ jano; tattha yo ca maṅku bhavati, paresaṃ pānabhojane; na so divā vā rattiṃ vā, samādhimadhigacchati.",
  "dhp250": "yassa cetaṃ samucchinnaṃ, mūlaghaccaṃ samūhataṃ; sa ve divā vā rattiṃ vā, samādhimadhigacchati.",
  "dhp251": "natthi rāgasamo aggi, natthi dosasamo gaho; natthi mohasamaṃ jālaṃ, natthi taṇhāsamā nadī.",
  "dhp252": "sudassaṃ vajjamaññesaṃ, attano pana duddasaṃ; paresaṃ hi so vajjāni, opunāti yathā bhusaṃ; attano pana chādeti, kaliṃva kitavā saṭho.",
  "dhp253": "paravajjānupassissa, niccaṃ ujjhānasaññino; āsavā tassa vaḍḍhanti, ārā so āsavakkhayā.",
  "dhp254": "ākāseva padaṃ natthi, samaṇo natthi bāhire; papañcābhiratā pajā, nippapañcā tathāgatā.",
  "dhp255": "ākāseva padaṃ natthi, samaṇo natthi bāhire; saṅkhārā sassatā natthi, natthi buddhānamiñjitaṃ.",
  "dhp256": "na tena hoti dhammaṭṭho, yenatthaṃ sāhasā naye; yo ca atthaṃ anatthañca, ubho niccheyya paṇḍito.",
  "dhp257": "asāhasena dhammena, samena nayatī pare; dhammassa gutto medhāvī, “ dhammaṭṭho”ti pavuccati.",
  "dhp258": "na tena paṇḍito hoti, yāvatā bahu bhāsati; khemī averī abhayo, “ paṇḍito”ti pavuccati.",
  "dhp259": "na tāvatā dhammadharo, yāvatā bahu bhāsati; yo ca appampi sutvāna, dhammaṃ kāyena passati; sa ve dhammadharo hoti, yo dhammaṃ nappamajjati.",
  "dhp260": "na tena thero so hoti, yenassa palitaṃ siro; paripakko vayo tassa, “ moghajiṇṇo”ti vuccati.",
  "dhp261": "yamhi saccañca dhammo ca, ahiṃsā saṃyamo damo; sa ve vantamalo dhīro, “ thero” iti pavuccati.",
  "dhp262": "na vākkaraṇamattena, vaṇṇapokkharatāya vā; sādhurūpo naro hoti, issukī maccharī saṭho.",
  "dhp263": "yassa cetaṃ samucchinnaṃ, mūlaghaccaṃ samūhataṃ; sa vantadoso medhāvī, “ sādhurūpo”ti vuccati.",
  "dhp264": "na muṇḍakena samaṇo, abbato alikaṃ bhaṇaṃ; icchālobhasamāpanno, samaṇo kiṃ bhavissati.",
  "dhp265": "yo ca sameti pāpāni, aṇuṃthūlāni sabbaso; samitattā hi pāpānaṃ, “ samaṇo”ti pavuccati.",
  "dhp266": "na tena bhikkhu so hoti, yāvatā bhikkhate pare; vissaṃ dhammaṃ samādāya, bhikkhu hoti na tāvatā.",
  "dhp267": "yodha puññañca pāpañca, bāhetvā brahmacariyavā; saṅkhāya loke carati, sa ve “bhikkhū”ti vuccati.",
  "dhp268": "na monena munī hoti, mūḷharūpo aviddasu; yo ca tulaṃva paggayha, varamādāya paṇḍito.",
  "dhp269": "pāpāni parivajjeti, sa munī tena so muni; yo munāti ubho loke, “ muni” tena pavuccati.",
  "dhp270": "na tena ariyo hoti, yena pāṇāni hiṃsati; ahiṃsā sabbapāṇānaṃ, “ ariyo”ti pavuccati.",
  "dhp271": "na sīlabbatamattena, bāhusaccena vā pana; atha vā samādhilābhena, vivittasayanena vā.",
  "dhp272": "phusāmi nekkhammasukhaṃ, aputhujjanasevitaṃ; bhikkhu vissāsamāpādi, appatto āsavakkhayaṃ.",
  "dhp273": "maggānaṭṭhaṅgiko seṭṭho, saccānaṃ caturo padā; virāgo seṭṭho dhammānaṃ, dvipadānañca cakkhumā.",
  "dhp274": "eseva maggo natthañño, dassanassa visuddhiyā; etañhi tumhe paṭipajjatha, mārassetaṃ pamohanaṃ.",
  "dhp275": "etañhi tumhe paṭipannā, dukkhassantaṃ karissatha; akkhāto vo mayā maggo, aññāya sallakantanaṃ.",
  "dhp276": "tumhehi kiccamātappaṃ, akkhātāro tathāgatā; paṭipannā pamokkhanti, jhāyino mārabandhanā.",
  "dhp277": "“sabbe saṅkhārā aniccā”ti, yadā paññāya passati; atha nibbindati dukkhe, esa maggo visuddhiyā.",
  "dhp278": "“sabbe saṅkhārā dukkhā”ti, yadā paññāya passati; atha nibbindati dukkhe, esa maggo visuddhiyā.",
  "dhp279": "“sabbe dhammā anattā”ti, yadā paññāya passati; atha nibbindati dukkhe, esa maggo visuddhiyā.",
  "dhp280": "uṭṭhānakālamhi anuṭṭhahāno, yuvā balī ālasiyaṃ upeto; saṃsannasaṅkappamano kusīto, paññāya maggaṃ alaso na vindati.",
  "dhp281": "vācānurakkhī manasā susaṃvuto, kāyena ca nākusalaṃ kayirā; ete tayo kammapathe visodhaye, ārādhaye maggamisippaveditaṃ.",
  "dhp282": "yogā ve jāyatī bhūri, ayogā bhūrisaṅkhayo; etaṃ dvedhāpathaṃ ñatvā, bhavāya vibhavāya ca; tathāttānaṃ niveseyya, yathā bhūri pavaḍḍhati.",
  "dhp283": "vanaṃ chindatha mā rukkhaṃ, vanato jāyate bhayaṃ; chetvā vanañca vanathañca, nibbanā hotha bhikkhavo.",
  "dhp284": "yāva hi vanatho na chijjati, aṇumattopi narassa nārisu; paṭibaddhamanova tāva so, vaccho khīrapakova mātari.",
  "dhp285": "ucchinda sinehamattano, kumudaṃ sāradikaṃva pāṇinā; santimaggameva brūhaya, nibbānaṃ sugatena desitaṃ.",
  "dhp286": "idha vassaṃ vasissāmi, idha hemantagimhisu; iti bālo vicinteti, antarāyaṃ na bujjhati.",
  "dhp287": "taṃ puttapasusammattaṃ, byāsattamanasaṃ naraṃ; suttaṃ gāmaṃ mahoghova, maccu ādāya gacchati.",
  "dhp288": "na santi puttā tāṇāya, na pitā nāpi bandhavā; antakenādhipannassa, natthi ñātīsu tāṇatā.",
  "dhp289": "etamatthavasaṃ ñatvā, paṇḍito sīlasaṃvuto; nibbānagamanaṃ maggaṃ, khippameva visodhaye.",
  "dhp290": "mattāsukhapariccāgā, passe ce vipulaṃ sukhaṃ; caje mattāsukhaṃ dhīro, sampassaṃ vipulaṃ sukhaṃ.",
  "dhp291": "paradukkhūpadhānena, attano sukhamicchati; verasaṃsaggasaṃsaṭṭho, verā so na parimuccati.",
  "dhp292": "yañhi kiccaṃ apaviddhaṃ, akiccaṃ pana karīyati; unnaḷānaṃ pamattānaṃ, tesaṃ vaḍḍhanti āsavā.",
  "dhp293": "yesañca susamāraddhā, niccaṃ kāyagatā sati; akiccaṃ te na sevanti, kicce sātaccakārino; satānaṃ sampajānānaṃ, atthaṃ gacchanti āsavā.",
  "dhp294": "mātaraṃ pitaraṃ hantvā, rājāno dve ca khattiye; raṭṭhaṃ sānucaraṃ hantvā, anīgho yāti brāhmaṇo.",
  "dhp295": "mātaraṃ pitaraṃ hantvā, rājāno dve ca sotthiye; veyagghapañcamaṃ hantvā, anīgho yāti brāhmaṇo.",
  "dhp296": "suppabuddhaṃ pabujjhanti, sadā gotamasāvakā; yesaṃ divā ca ratto ca, niccaṃ buddhagatā sati.",
  "dhp297": "suppabuddhaṃ pabujjhanti, sadā gotamasāvakā; yesaṃ divā ca ratto ca, niccaṃ dhammagatā sati.",
  "dhp298": "suppabuddhaṃ pabujjhanti, sadā gotamasāvakā; yesaṃ divā ca ratto ca, niccaṃ saṅghagatā sati.",
  "dhp299": "suppabuddhaṃ pabujjhanti, sadā gotamasāvakā; yesaṃ divā ca ratto ca, niccaṃ kāyagatā sati.",
  "dhp300": "suppabuddhaṃ pabujjhanti, sadā gotamasāvakā; yesaṃ divā ca ratto ca, ahiṃsāya rato mano.",
  "dhp301": "suppabuddhaṃ pabujjhanti, sadā gotamasāvakā; yesaṃ divā ca ratto ca, bhāvanāya rato mano.",
  "dhp302": "duppabbajjaṃ durabhiramaṃ, durāvāsā gharā dukhā; dukkhosamānasaṃvāso, dukkhānupatitaddhagū; tasmā na caddhagū siyā, na ca dukkhānupatito siyā.",
  "dhp303": "saddho sīlena sampanno, yasobhogasamappito; yaṃ yaṃ padesaṃ bhajati, tattha tattheva pūjito.",
  "dhp304": "dūre santo pakāsenti, himavantova pabbato; asantettha na dissanti, rattiṃ khittā yathā sarā.",
  "dhp305": "ekāsanaṃ ekaseyyaṃ, eko caramatandito; eko damayamattānaṃ, vanante ramito siyā.",
  "dhp306": "abhūtavādī nirayaṃ upeti, yo vāpi katvā na karomi cāha; ubhopi te pecca samā bhavanti, nihīnakammā manujā parattha.",
  "dhp307": "kāsāvakaṇṭhā bahavo, pāpadhammā asaññatā; pāpā pāpehi kammehi, nirayaṃ te upapajjare.",
  "dhp308": "seyyo ayoguḷo bhutto, tatto aggisikhūpamo; yañce bhuñjeyya dussīlo, raṭṭhapiṇḍamasaññato.",
  "dhp309": "cattāri ṭhānāni naro pamatto, āpajjati paradārūpasevī; apuññalābhaṃ na nikāmaseyyaṃ, nindaṃ tatīyaṃ nirayaṃ catutthaṃ.",
  "dhp310": "apuññalābho ca gatī ca pāpikā, bhītassa bhītāya ratī ca thokikā; rājā ca daṇḍaṃ garukaṃ paṇeti, tasmā naro paradāraṃ na seve.",
  "dhp311": "kuso yathā duggahito, hatthamevānukantati; sāmaññaṃ dupparāmaṭṭhaṃ, nirayāyupakaḍḍhati.",
  "dhp312": "yaṃ kiñci sithilaṃ kammaṃ, saṅkiliṭṭhañca yaṃ vataṃ; saṅkassaraṃ brahmacariyaṃ, na taṃ hoti mahapphalaṃ.",
  "dhp313": "kayirā ce kayirāthenaṃ, daḷhamenaṃ parakkame; sithilo hi paribbājo, bhiyyo ākirate rajaṃ.",
  "dhp314": "akataṃ dukkaṭaṃ seyyo, pacchā tappati dukkaṭaṃ; katañca sukataṃ seyyo, yaṃ katvā nānutappati.",
  "dhp315": "nagaraṃ yathā paccantaṃ, guttaṃ santarabāhiraṃ; evaṃ gopetha attānaṃ, khaṇo vo mā upaccagā; khaṇātītā hi socanti, nirayamhi samappitā.",
  "dhp316": "alajjitāye lajjanti, lajjitāye na lajjare; micchādiṭṭhisamādānā, sattā gacchanti duggatiṃ.",
  "dhp317": "abhaye bhayadassino, bhaye cābhayadassino; micchādiṭṭhisamādānā, sattā gacchanti duggatiṃ.",
  "dhp318": "avajje vajjamatino, vajje cāvajjadassino; micchādiṭṭhisamādānā, sattā gacchanti duggatiṃ.",
  "dhp319": "vajjañca vajjato ñatvā, avajjañca avajjato; sammādiṭṭhisamādānā, sattā gacchanti suggatiṃ.",
  "dhp320": "ahaṃ nāgova saṅgāme, cāpato patitaṃ saraṃ; ativākyaṃ titikkhissaṃ, dussīlo hi bahujjano.",
  "dhp321": "dantaṃ nayanti samitiṃ, dantaṃ rājābhirūhati; danto seṭṭho manussesu, yotivākyaṃ titikkhati.",
  "dhp322": "varamassatarā dantā, ājānīyā ca sindhavā; kuñjarā ca mahānāgā, attadanto tato varaṃ.",
  "dhp323": "na hi etehi yānehi, gaccheyya agataṃ disaṃ; yathāttanā sudantena, danto dantena gacchati.",
  "dhp324": "dhanapālo nāma kuñjaro, kaṭukabhedano dunnivārayo; baddho kabaḷaṃ na bhuñjati, sumarati nāgavanassa kuñjaro.",
  "dhp325": "middhī yadā hoti mahagghaso ca, niddāyitā samparivattasāyī; mahāvarāhova nivāpapuṭṭho, punappunaṃ gabbhamupeti mando.",
  "dhp326": "idaṃ pure cittamacāri cārikaṃ, yenicchakaṃ yatthakāmaṃ yathāsukhaṃ; tadajjahaṃ niggahessāmi yoniso, hatthippabhinnaṃ viya aṅkusaggaho.",
  "dhp327": "appamādaratā hotha, sacittamanurakkhatha; duggā uddharathattānaṃ, paṅke sannova kuñjaro.",
  "dhp328": "sace labhetha nipakaṃ sahāyaṃ, saddhiṃ caraṃ sādhuvihāridhīraṃ; abhibhuyya sabbāni parissayāni, careyya tenattamano satīmā.",
  "dhp329": "no ce labhetha nipakaṃ sahāyaṃ, saddhiṃ caraṃ sādhuvihāridhīraṃ; rājāva raṭṭhaṃ vijitaṃ pahāya, eko care mātaṅgaraññeva nāgo.",
  "dhp330": "ekassa caritaṃ seyyo, natthi bāle sahāyatā; eko care na ca pāpāni kayirā, appossukko mātaṅgaraññeva nāgo.",
  "dhp331": "atthamhi jātamhi sukhā sahāyā, tuṭṭhī sukhā yā itarītarena; puññaṃ sukhaṃ jīvitasaṅkhayamhi, sabbassa dukkhassa sukhaṃ pahānaṃ.",
  "dhp332": "sukhā matteyyatā loke, atho petteyyatā sukhā; sukhā sāmaññatā loke, atho brahmaññatā sukhā.",
  "dhp333": "sukhaṃ yāva jarā sīlaṃ, sukhā saddhā patiṭṭhitā; sukho paññāya paṭilābho, pāpānaṃ akaraṇaṃ sukhaṃ.",
  "dhp334": "manujassa pamattacārino, taṇhā vaḍḍhati māluvā viya; so plavatī hurā huraṃ, phalamicchaṃva vanasmi vānaro.",
  "dhp335": "yaṃ esā sahate jammī, taṇhā loke visattikā; sokā tassa pavaḍḍhanti, abhivaṭṭhaṃva bīraṇaṃ.",
  "dhp336": "yo cetaṃ sahate jammiṃ, taṇhaṃ loke duraccayaṃ; sokā tamhā papatanti, udabinduva pokkharā.",
  "dhp337": "taṃ vo vadāmi bhaddaṃ vo, yāvantettha samāgatā; taṇhāya mūlaṃ khaṇatha, usīratthova bīraṇaṃ; mā vo naḷaṃva sotova, māro bhañji punappunaṃ.",
  "dhp338": "yathāpi mūle anupaddave daḷhe, chinnopi rukkho punareva rūhati; evampi taṇhānusaye anūhate, nibbattatī dukkhamidaṃ punappunaṃ.",
  "dhp339": "yassa chattiṃsati sotā, manāpasavanā bhusā; mahāvahanti duddiṭṭhiṃ, saṅkappā rāganissitā.",
  "dhp340": "savanti sabbadhi sotā, latā uppajja tiṭṭhati; tañca disvā lataṃ jātaṃ, mūlaṃ paññāya chindatha.",
  "dhp341": "saritāni sinehitāni ca, somanassāni bhavanti jantuno; te sātasitā sukhesino, te ve jātijarūpagā narā.",
  "dhp342": "tasiṇāya purakkhatā pajā, parisappanti sasova bandhito; saṃyojanasaṅgasattakā, dukkhamupenti punappunaṃ cirāya.",
  "dhp343": "tasiṇāya purakkhatā pajā, parisappanti sasova bandhito; tasmā tasiṇaṃ vinodaye, ākaṅkhanta virāgamattano.",
  "dhp344": "yo nibbanatho vanādhimutto, vanamutto vanameva dhāvati; taṃ puggalametha passatha, mutto bandhanameva dhāvati.",
  "dhp345": "na taṃ daḷhaṃ bandhanamāhu dhīrā, yadāyasaṃ dārujapabbajañca; sārattarattā maṇikuṇḍalesu, puttesu dāresu ca yā apekkhā.",
  "dhp346": "etaṃ daḷhaṃ bandhanamāhu dhīrā, ohārinaṃ sithilaṃ duppamuñcaṃ; etampi chetvāna paribbajanti, anapekkhino kāmasukhaṃ pahāya.",
  "dhp347": "ye rāgarattānupatanti sotaṃ, sayaṅkataṃ makkaṭakova jālaṃ; etampi chetvāna vajanti dhīrā, anapekkhino sabbadukkhaṃ pahāya.",
  "dhp348": "muñca pure muñca pacchato, majjhe muñca bhavassa pāragū; sabbattha vimuttamānaso, na punaṃ jātijaraṃ upehisi.",
  "dhp349": "vitakkamathitassa jantuno, tibbarāgassa subhānupassino; bhiyyo taṇhā pavaḍḍhati, esa kho daḷhaṃ karoti bandhanaṃ.",
  "dhp350": "vitakkūpasame ca yo rato, asubhaṃ bhāvayate sadā sato; esa kho byanti kāhiti, esa checchati mārabandhanaṃ.",
  "dhp351": "niṭṭhaṅgato asantāsī, vītataṇho anaṅgaṇo; acchindi bhavasallāni, antimoyaṃ samussayo.",
  "dhp352": "vītataṇho anādāno, niruttipadakovido; akkharānaṃ sannipātaṃ, jaññā pubbāparāni ca; sa ve “antimasārīro, mahāpañño mahāpuriso”ti vuccati.",
  "dhp353": "sabbābhibhū sabbavidūhamasmi, sabbesu dhammesu anūpalitto; sabbañjaho taṇhakkhaye vimutto, sayaṃ abhiññāya kamuddiseyyaṃ.",
  "dhp354": "sabbadānaṃ dhammadānaṃ jināti, sabbarasaṃ dhammaraso jināti; sabbaratiṃ dhammarati jināti, taṇhakkhayo sabbadukkhaṃ jināti.",
  "dhp355": "hananti bhogā dummedhaṃ, no ca pāragavesino; bhogataṇhāya dummedho, hanti aññeva attanaṃ.",
  "dhp356": "tiṇadosāni khettāni, rāgadosā ayaṃ pajā; tasmā hi vītarāgesu, dinnaṃ hoti mahapphalaṃ.",
  "dhp357": "tiṇadosāni khettāni, dosadosā ayaṃ pajā; tasmā hi vītadosesu, dinnaṃ hoti mahapphalaṃ.",
  "dhp358": "tiṇadosāni khettāni, mohadosā ayaṃ pajā; tasmā hi vītamohesu, dinnaṃ hoti mahapphalaṃ.",
  "dhp359": "tiṇadosāni khettāni, icchādosā ayaṃ pajā; tasmā hi vigaticchesu, dinnaṃ hoti mahapphalaṃ.",
  "dhp360": "cakkhunā saṃvaro sādhu, sādhu sotena saṃvaro; ghānena saṃvaro sādhu, sādhu jivhāya saṃvaro.",
  "dhp361": "kāyena saṃvaro sādhu, sādhu vācāya saṃvaro; manasā saṃvaro sādhu, sādhu sabbattha saṃvaro; sabbattha saṃvuto bhikkhu, sabbadukkhā pamuccati.",
  "dhp362": "hatthasaṃyato pādasaṃyato, vācāsaṃyato saṃyatuttamo; ajjhattarato samāhito, eko santusito tamāhu bhikkhuṃ.",
  "dhp363": "yo mukhasaṃyato bhikkhu, mantabhāṇī anuddhato; atthaṃ dhammañca dīpeti, madhuraṃ tassa bhāsitaṃ.",
  "dhp364": "dhammārāmo dhammarato, dhammaṃ anuvicintayaṃ; dhammaṃ anussaraṃ bhikkhu, saddhammā na parihāyati.",
  "dhp365": "salābhaṃ nātimaññeyya, nāññesaṃ pihayaṃ care; aññesaṃ pihayaṃ bhikkhu, samādhiṃ nādhigacchati.",
  "dhp366": "appalābhopi ce bhikkhu, salābhaṃ nātimaññati; taṃ ve devā pasaṃsanti, suddhājīviṃ atanditaṃ.",
  "dhp367": "sabbaso nāmarūpasmiṃ, yassa natthi mamāyitaṃ; asatā ca na socati, sa ve “bhikkhū”ti vuccati.",
  "dhp368": "mettāvihārī yo bhikkhu, pasanno buddhasāsane; adhigacche padaṃ santaṃ, saṅkhārūpasamaṃ sukhaṃ.",
  "dhp369": "siñca bhikkhu imaṃ nāvaṃ, sittā te lahumessati; chetvā rāgañca dosañca, tato nibbānamehisi.",
  "dhp370": "pañca chinde pañca jahe, pañca cuttari bhāvaye; pañca saṅgātigo bhikkhu, “ oghatiṇṇo”ti vuccati.",
  "dhp371": "jhāya bhikkhu mā pamādo, mā te kāmaguṇe ramessu cittaṃ; mā lohaguḷaṃ gilī pamatto, mā kandi “dukkhamidan”ti dayhamāno.",
  "dhp372": "natthi jhānaṃ apaññassa, paññā natthi ajhāyato; yamhi jhānañca paññā ca, sa ve nibbānasantike.",
  "dhp373": "suññāgāraṃ paviṭṭhassa, santacittassa bhikkhuno; amānusī rati hoti, sammā dhammaṃ vipassato.",
  "dhp374": "yato yato sammasati, khandhānaṃ udayabbayaṃ; labhatī pītipāmojjaṃ, amataṃ taṃ vijānataṃ.",
  "dhp375": "tatrāyamādi bhavati, idha paññassa bhikkhuno; indriyagutti santuṭṭhi, pātimokkhe ca saṃvaro.",
  "dhp376": "mitte bhajassu kalyāṇe, suddhājīve atandite; paṭisanthāravutyassa, ācārakusalo siyā; tato pāmojjabahulo, dukkhassantaṃ karissati.",
  "dhp377": "vassikā viya pupphāni, maddavāni pamuñcati; evaṃ rāgañca dosañca, vippamuñcetha bhikkhavo.",
  "dhp378": "santakāyo santavāco, santavā susamāhito; vantalokāmiso bhikkhu, “ upasanto”ti vuccati.",
  "dhp379": "attanā codayattānaṃ, paṭimaṃsetha attanā; so attagutto satimā, sukhaṃ bhikkhu vihāhisi.",
  "dhp380": "attā hi attano nātho, ko hi nātho paro siyā; attā hi attano gati, tasmā saṃyamamattānaṃ; assaṃ bhadraṃva vāṇijo.",
  "dhp381": "pāmojjabahulo bhikkhu, pasanno buddhasāsane; adhigacche padaṃ santaṃ, saṅkhārūpasamaṃ sukhaṃ.",
  "dhp382": "yo have daharo bhikkhu, yuñjati buddhasāsane; somaṃ lokaṃ pabhāseti, abbhā muttova candimā.",
  "dhp383": "chinda sotaṃ parakkamma, kāme panuda brāhmaṇa; saṅkhārānaṃ khayaṃ ñatvā, akataññūsi brāhmaṇa.",
  "dhp384": "yadā dvayesu dhammesu, pāragū hoti brāhmaṇo; athassa sabbe saṃyogā, atthaṃ gacchanti jānato.",
  "dhp385": "yassa pāraṃ apāraṃ vā, pārāpāraṃ na vijjati; vītaddaraṃ visaṃyuttaṃ, tamahaṃ brūmi brāhmaṇaṃ.",
  "dhp386": "jhāyiṃ virajamāsīnaṃ, katakiccamanāsavaṃ; uttamatthamanuppattaṃ, tamahaṃ brūmi brāhmaṇaṃ.",
  "dhp387": "divā tapati ādicco, rattimābhāti candimā; sannaddho khattiyo tapati, jhāyī tapati brāhmaṇo; atha sabbamahorattiṃ, buddho tapati tejasā.",
  "dhp388": "bāhitapāpoti brāhmaṇo, samacariyā samaṇoti vuccati; pabbājayamattano malaṃ, tasmā “pabbajito”ti vuccati.",
  "dhp389": "na brāhmaṇassa pahareyya, nāssa muñcetha brāhmaṇo; dhī brāhmaṇassa hantāraṃ, tato dhī yassa muñcati.",
  "dhp390": "na brāhmaṇassetadakiñci seyyo, yadā nisedho manaso piyehi; yato yato hiṃsamano nivattati, tato tato sammatimeva dukkhaṃ.",
  "dhp391": "yassa kāyena vācāya, manasā natthi dukkaṭaṃ; saṃvutaṃ tīhi ṭhānehi, tamahaṃ brūmi brāhmaṇaṃ.",
  "dhp392": "yamhā dhammaṃ vijāneyya, sammāsambuddhadesitaṃ; sakkaccaṃ taṃ namasseyya, aggihuttaṃva brāhmaṇo.",
  "dhp393": "na jaṭāhi na gottena, na jaccā hoti brāhmaṇo; yamhi saccañca dhammo ca, so sucī so ca brāhmaṇo.",
  "dhp394": "kiṃ te jaṭāhi dummedha, kiṃ te ajinasāṭiyā; abbhantaraṃ te gahanaṃ, bāhiraṃ parimajjasi.",
  "dhp395": "paṃsukūladharaṃ jantuṃ, kisaṃ dhamanisanthataṃ; ekaṃ vanasmiṃ jhāyantaṃ, tamahaṃ brūmi brāhmaṇaṃ.",
  "dhp396": "na cāhaṃ brāhmaṇaṃ brūmi, yonijaṃ mattisambhavaṃ; bhovādi nāma so hoti, sace hoti sakiñcano; akiñcanaṃ anādānaṃ, tamahaṃ brūmi brāhmaṇaṃ.",
  "dhp397": "sabbasaṃyojanaṃ chetvā, yo ve na paritassati; saṅgātigaṃ visaṃyuttaṃ, tamahaṃ brūmi brāhmaṇaṃ.",
  "dhp398": "chetvā naddhiṃ varattañca, sandānaṃ sahanukkamaṃ; ukkhittapalighaṃ buddhaṃ, tamahaṃ brūmi brāhmaṇaṃ.",
  "dhp399": "akkosaṃ vadhabandhañca, aduṭṭho yo titikkhati; khantībalaṃ balānīkaṃ, tamahaṃ brūmi brāhmaṇaṃ.",
  "dhp400": "akkodhanaṃ vatavantaṃ, sīlavantaṃ anussadaṃ; dantaṃ antimasārīraṃ, tamahaṃ brūmi brāhmaṇaṃ.",
  "dhp401": "vāri pokkharapatteva, āraggeriva sāsapo; yo na limpati kāmesu, tamahaṃ brūmi brāhmaṇaṃ.",
  "dhp402": "yo dukkhassa pajānāti, idheva khayamattano; pannabhāraṃ visaṃyuttaṃ, tamahaṃ brūmi brāhmaṇaṃ.",
  "dhp403": "gambhīrapaññaṃ medhāviṃ, maggāmaggassa kovidaṃ; uttamatthamanuppattaṃ, tamahaṃ brūmi brāhmaṇaṃ.",
  "dhp404": "asaṃsaṭṭhaṃ gahaṭṭhehi, anāgārehi cūbhayaṃ; anokasārimappicchaṃ, tamahaṃ brūmi brāhmaṇaṃ.",
  "dhp405": "nidhāya daṇḍaṃ bhūtesu, tasesu thāvaresu ca; yo na hanti na ghāteti, tamahaṃ brūmi brāhmaṇaṃ.",
  "dhp406": "aviruddhaṃ viruddhesu, attadaṇḍesu nibbutaṃ; sādānesu anādānaṃ, tamahaṃ brūmi brāhmaṇaṃ.",
  "dhp407": "yassa rāgo ca doso ca, māno makkho ca pātito; sāsaporiva āraggā, tamahaṃ brūmi brāhmaṇaṃ.",
  "dhp408": "akakkasaṃ viññāpaniṃ, giraṃ saccamudīraye; yāya nābhisaje kañci, tamahaṃ brūmi brāhmaṇaṃ.",
  "dhp409": "yodha dīghaṃ va rassaṃ vā, aṇuṃ thūlaṃ subhāsubhaṃ; loke adinnaṃ nādiyati, tamahaṃ brūmi brāhmaṇaṃ.",
  "dhp410": "āsā yassa na vijjanti, asmiṃ loke paramhi ca; nirāsāsaṃ visaṃyuttaṃ, tamahaṃ brūmi brāhmaṇaṃ.",
  "dhp411": "yassālayā na vijjanti, aññāya akathaṅkathī; amatogadhamanuppattaṃ, tamahaṃ brūmi brāhmaṇaṃ.",
  "dhp412": "yodha puññañca pāpañca, ubho saṅgamupaccagā; asokaṃ virajaṃ suddhaṃ, tamahaṃ brūmi brāhmaṇaṃ.",
  "dhp413": "candaṃva vimalaṃ suddhaṃ, vippasannamanāvilaṃ; nandībhavaparikkhīṇaṃ, tamahaṃ brūmi brāhmaṇaṃ.",
  "dhp414": "yomaṃ palipathaṃ duggaṃ, saṃsāraṃ mohamaccagā; tiṇṇo pāraṅgato jhāyī, anejo akathaṃkathī; anupādāya nibbuto, tamahaṃ brūmi brāhmaṇaṃ.",
  "dhp415": "yodha kāme pahantvāna, anāgāro paribbaje; kāmabhavaparikkhīṇaṃ, tamahaṃ brūmi brāhmaṇaṃ.",
  "dhp416": "yodha taṇhaṃ pahantvāna, anāgāro paribbaje; taṇhābhavaparikkhīṇaṃ, tamahaṃ brūmi brāhmaṇaṃ.",
  "dhp417": "hitvā mānusakaṃ yogaṃ, dibbaṃ yogaṃ upaccagā; sabbayogavisaṃyuttaṃ, tamahaṃ brūmi brāhmaṇaṃ.",
  "dhp418": "hitvā ratiñca aratiñca, sītibhūtaṃ nirūpadhiṃ; sabbalokābhibhuṃ vīraṃ, tamahaṃ brūmi brāhmaṇaṃ.",
  "dhp419": "cutiṃ yo vedi sattānaṃ, upapattiñca sabbaso; asattaṃ sugataṃ buddhaṃ, tamahaṃ brūmi brāhmaṇaṃ.",
  "dhp420": "yassa gatiṃ na jānanti, devā gandhabbamānusā; khīṇāsavaṃ arahantaṃ, tamahaṃ brūmi brāhmaṇaṃ.",
  "dhp421": "yassa pure ca pacchā ca, majjhe ca natthi kiñcanaṃ; akiñcanaṃ anādānaṃ, tamahaṃ brūmi brāhmaṇaṃ.",
  "dhp422": "usabhaṃ pavaraṃ vīraṃ, mahesiṃ vijitāvinaṃ; anejaṃ nhātakaṃ buddhaṃ, tamahaṃ brūmi brāhmaṇaṃ.",
  "dhp423": "pubbenivāsaṃ yo vedi, saggāpāyañca passati; atho jātikkhayaṃ patto, abhiññāvosito muni; sabbavositavosānaṃ, tamahaṃ brūmi brāhmaṇaṃ."
}
]