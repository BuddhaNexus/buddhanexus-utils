[
{
  "t210.15#vgns15.1": "去離憂患， 脫於一切， 縛結已解， 冷而無煖。",
  "t210.15#vgns15.2": "心淨得念， 無所貪樂， 已度癡淵， 如鴈棄池。",
  "t210.15#vgns15.3": "量腹而食， 無所藏積， 心空無想， 度眾行地。 如空中鳥， 遠逝無礙。",
  "t210.15#vgns15.4": "世間習盡， 不復仰食， 虛心無患， 已到脫處， 譬如飛鳥， 暫下輒逝。",
  "t210.15#vgns15.5": "制根從止， 如馬調御， 捨憍慢習， 為天所敬。",
  "t210.15#vgns15.6": "不怒如地、 不動如山， 真人無垢， 生死世絕。",
  "t210.15#vgns15.7": "心已休息， 言行亦正， 從正解脫， 寂然歸滅。",
  "t210.15#vgns15.8": "棄欲無着， 缺三界障， 望意已絕， 是謂上人。",
  "t210.15#vgns15.9": "在聚若野， 平地高岸， 應真所過， 莫不蒙祐。",
  "t210.15#vgns15.10": "彼樂空閑， 眾人不能， 快哉無望， 無所欲求。",
  "t210.17#vgns17.1": "見善不從， 反隨惡心， 求福不正， 反樂邪婬。",
  "t210.17#vgns17.2": "凡人為惡， 不能自覺， 愚癡快意， 令後欝毒。",
  "t210.17#vgns17.3": "凶人行虐， 沈漸數數， 快欲為人， 罪報自然；",
  "t210.17#vgns17.4": "吉人行德， 相隨積增， 甘心為之， 福應自然。",
  "t210.17#vgns17.5": "妖［卄／（阿-可＋辛）／女］見福， 其惡未熟， 至其惡熟， 自受罪虐；",
  "t210.17#vgns17.6": "貞祥見禍， 其善未熟， 至其善熟， 必受其福。",
  "t210.17#vgns17.7": "擊人得擊、 行怨得怨、 罵人得罵、 施怒得怒。",
  "t210.17#vgns17.8": "世人無聞， 不知正法。 生此壽少， 何宜為惡？",
  "t210.17#vgns17.9": "莫輕小惡， 以為無殃， 水渧雖微， 漸盈大器， 凡罪充滿， 從小積成；",
  "t210.17#vgns17.10": "莫輕小善， 以為無福， 水滴雖微， 漸盈大器， 凡福充滿， 從纖纖積。",
  "t210.17#vgns17.11": "夫士為行， 好之與惡， 各自為身， 終不敗亡。",
  "t210.17#vgns17.12": "好取之士， 自以為可， 沒取彼者， 人亦沒之。",
  "t210.17#vgns17.13": "惡不即時， 如搆牛乳， 罪在陰祠， 如灰覆火。",
  "t210.17#vgns17.14": "戲笑為惡， 以作身行， 號泣受報， 隨行罪至。",
  "t210.17#vgns17.15": "作惡不覆， 如兵所截， 牽往乃知， 已墮惡行。",
  "t210.17#vgns17.16": "後受苦報， 如前所習。",
  "t210.17#vgns17.17": "加惡誣罔人， 清白猶不污， 愚殃反自及， 如塵逆風坌。",
  "t210.17#vgns17.18": "過失犯非惡， 能追悔為善， 是明照世間， 如日無雲曀。",
  "t210.17#vgns17.19": "夫士所以行， 然後身自見， 為善則得善、 為惡則得惡。",
  "t210.17#vgns17.20": "有識墮胞胎、 惡者入地獄、 行善上昇天、 無為得泥洹。",
  "t210.17#vgns17.21": "非空、非海中、 非隱山石間， 莫能於此處， 避免宿惡殃。",
  "t210.17#vgns17.22": "眾生有苦惱， 不得免老死， 唯有仁智者， 不念人非惡。",
  "t210.23#vgns23.1": "我生已安， 不慍於怨， 眾人有怨， 我行無怨；",
  "t210.23#vgns23.2": "我生已安， 不病於病， 眾人有病， 我行無病；",
  "t210.23#vgns23.3": "我生已安， 不慼於憂， 眾人有憂， 我行無憂。",
  "t210.23#vgns23.4": "我生已安， 清淨無為， 以樂為食， 如光音天。",
  "t210.23#vgns23.5": "我生已安， 澹泊無事， 彌薪國火， 安能燒我？",
  "t210.23#vgns23.6": "勝則生怨、 負則自鄙， 去勝負心， 無爭自安。",
  "t210.23#vgns23.7": "熱無過婬、 毒無過怒、 苦無過身、 樂無過滅。",
  "t210.23#vgns23.8": "無樂、小樂、 小辯、小慧， 觀求大者， 乃獲大安。",
  "t210.23#vgns23.9": "我為世尊， 長解無憂， 正度三有， 獨降眾魔。",
  "t210.23#vgns23.10": "見聖人快， 得依附快， 得離愚人， 為善獨快。",
  "t210.23#vgns23.11": "守正道快、 工說法快， 與世無諍； 戒具常快。",
  "t210.23#vgns23.12": "依賢居快， 如親親會， 近仁智者， 多聞高遠。",
  "t210.23#vgns23.13": "壽命鮮少， 而棄世多， 學當取要， 令至老安。",
  "t210.23#vgns23.14": "諸欲得甘露， 棄欲滅諦快， 欲度生死苦， 當服甘露味。",
  "t210.33#vgns33.1": "芭蕉以實死， 竹蘆實亦然， 駏驉坐妊死， 士以貪自喪。",
  "t210.33#vgns33.2": "如是貪無利， 當知從癡生， 愚為此害賢， 首領分于地。",
  "t210.33#vgns33.3": "天雨七寶， 欲猶無厭， 樂少苦多， 覺者為賢。",
  "t210.33#vgns33.4": "雖有天欲， 慧捨無貪， 樂離恩愛， 為佛弟子。",
  "t210.33#vgns33.5": "遠道順邪， 貪養比丘， 止有慳意， 以供彼姓。",
  "t210.33#vgns33.6": "勿猗此養， 為家捨罪， 此非至意， 用用何益？",
  "t210.33#vgns33.7": "愚為愚計， 欲慢用增， 異哉失利， 泥洹不同。",
  "t210.33#vgns33.8": "諦知是者， 比丘佛子， 不樂利養， 閑居却意。",
  "t210.33#vgns33.9": "自得不恃， 不從他望， 望彼比丘， 不至正定。",
  "t210.33#vgns33.10": "夫欲安命， 息心自省， 不知計數， 衣服飲食；",
  "t210.33#vgns33.11": "夫欲安命， 息心自省， 取得知足， 守行一法；",
  "t210.33#vgns33.12": "夫欲安命， 息心自省， 如鼠藏穴， 潛隱習教。",
  "t210.33#vgns33.13": "約利約耳， 奉戒思惟， 為慧所稱， 清吉勿怠。",
  "t210.33#vgns33.14": "如有三明， 解脫無漏， 寡智鮮識， 無所憶念。",
  "t210.33#vgns33.15": "其於食飲， 從人得利， 而有惡法， 從供養嫉。",
  "t210.33#vgns33.16": "多結怨利， 強服法衣， 但望飲食， 不奉佛教。",
  "t210.33#vgns33.17": "當知是過， 養為大畏， 寡取無憂， 比丘釋心。",
  "t210.33#vgns33.18": "非食命不濟， 孰能不揣食？ 夫立食為先， 知是不宜嫉。",
  "t210.33#vgns33.19": "嫉先創己， 然後創人， 擊人得擊， 是不得除。",
  "t210.33#vgns33.20": "寧噉燒石、 吞飲洋銅， 不以無戒， 食人信施。",
  "t210.37#vgns37.1": "命如菓待熟， 常恐會零落。 已生皆有苦， 孰能致不死？",
  "t210.37#vgns37.2": "從初樂恩愛， 可婬入泡影， 受形命如電， 晝夜流難止。",
  "t210.37#vgns37.3": "是身為死物， 精神無形法， 假令死復生， 罪福不敗亡。",
  "t210.37#vgns37.4": "終始非一世， 從癡愛久長， 自此受苦樂， 身死神不喪。",
  "t210.37#vgns37.5": "身四大為色， 識四陰曰名， 其情十八種， 所緣起十二。",
  "t210.37#vgns37.6": "神止凡九處， 生死不斷滅， 世間愚不聞， 蔽闇無天眼。",
  "t210.37#vgns37.7": "自塗以三垢， 無目意妄見， 謂死如生時， 或謂死斷滅。",
  "t210.37#vgns37.8": "識神造三界， 善不善五處， 陰行而默到， 所往如響應。",
  "t210.37#vgns37.9": "欲色不色有， 一切因宿行， 如種隨本像， 自然報如意。",
  "t210.37#vgns37.10": "神以身為名， 如火隨形字， 著燭為燭火， 隨炭草糞薪。",
  "t210.37#vgns37.11": "心法起則起、 法滅而則滅， 興衰如雨雹， 轉轉不自識。",
  "t210.37#vgns37.12": "識神走五道， 無一處不更， 捨身復受身， 如輪轉著地。",
  "t210.37#vgns37.13": "如人一身居， 去其故室中， 神以形為廬， 形壞神不亡；",
  "t210.37#vgns37.14": "精神居形軀， 猶雀藏器中， 器破雀飛去， 身壞神逝生。",
  "t210.37#vgns37.15": "性癡淨常想， 樂身想疑想， 嫌望非上要， 佛說是不明。",
  "t210.37#vgns37.16": "一本二展轉， 三垢五彌廣， 諸海十三事， 淵銷越度歡。",
  "t210.37#vgns37.17": "三事斷絕時， 知身無所直， 命氣熅煖識， 捨身而轉逝。",
  "t210.37#vgns37.18": "當其死臥地， 猶草無所知， 觀其狀如是， 但幻而愚貪。",
  "t210.12#vgns12.1": "孰能擇地， 捨鑑取天？ 誰說法句， 如擇善華？",
  "t210.12#vgns12.2": "學者擇地， 捨鑑取天； 善說法句， 能採德華。",
  "t210.12#vgns12.3": "知世坏喻， 幻法忽有， 斷魔華敷， 不覩生死；",
  "t210.12#vgns12.4": "見身如沫， 幻法自然， 斷魔華敷， 不覩生死。",
  "t210.12#vgns12.5": "身病則萎， 若華零落； 死命來至， 如水湍驟。",
  "t210.12#vgns12.6": "貪欲無厭， 消散人念， 邪致之財， 為自侵欺。",
  "t210.12#vgns12.7": "如蜂集華， 不嬈色香， 但取味去， 仁入聚然。",
  "t210.12#vgns12.8": "不務觀彼， 作與不作， 常自省身， 知正不正。",
  "t210.12#vgns12.9": "如可意華， 色好無香， 工語如是， 不行無得；",
  "t210.12#vgns12.10": "如可意華， 色美且香， 工語有行， 必得其福。",
  "t210.12#vgns12.11": "多作寶花， 結步搖綺， 廣積德者， 所生轉好。",
  "t210.12#vgns12.12": "奇草芳花， 不逆風熏， 近道敷開， 德人逼香。",
  "t210.12#vgns12.13": "旃檀多香， 青蓮芳花， 雖曰是真， 不如戒香。",
  "t210.12#vgns12.14": "華香氣微， 不可謂真， 持戒之香， 到天殊勝。",
  "t210.12#vgns12.15": "戒具成就， 行無放逸， 定意度脫， 長離魔道。",
  "t210.12#vgns12.16": "如作田溝， 近于大道， 中生蓮華， 香潔可意。",
  "t210.12#vgns12.17": "有生死然， 凡夫處邊， 慧者樂出， 為佛弟子。",
  "t210.18#vgns18.1": "一切皆懼死， 莫不畏杖痛， 恕己可為譬， 勿殺勿行杖。",
  "t210.18#vgns18.2": "能常安群生， 不加諸楚毒， 現世不逢害， 後世長安隱。",
  "t210.18#vgns18.3": "不當麤言， 言當畏報， 惡往禍來， 刀杖歸軀；",
  "t210.18#vgns18.4": "出言以善， 如叩鐘磬， 身無論議， 度世則易。",
  "t210.18#vgns18.5": "歐杖良善、 妄讒無罪， 其殃十倍， 災迅無赦：",
  "t210.18#vgns18.6": "生受酷痛； 形體毀折； 自然惱病； 失意恍惚；",
  "t210.18#vgns18.7": "人所誣咎； 或縣官厄； 財產耗盡； 親戚離別；",
  "t210.18#vgns18.8": "舍宅所有， 災火焚燒； 死入地獄。 如是為十。",
  "t210.18#vgns18.9": "雖倮剪髮， 長服草衣， 沐浴踞石， 奈癡結何？",
  "t210.18#vgns18.10": "不伐殺燒， 亦不求勝， 人愛天下， 所適無怨。",
  "t210.18#vgns18.11": "世黨有人， 能知慚愧， 是名誘進， 如策良馬、 如策善馬， 進道能遠。",
  "t210.18#vgns18.12": "人有信戒， 定意精進， 受道慧成， 便滅眾苦。",
  "t210.18#vgns18.13": "自嚴以修法， 滅損受淨行， 杖不加群生， 是沙門道人。",
  "t210.18#vgns18.14": "無害於天下， 終身不遇害， 常慈於一切， 孰能與為怨？",
  "t210.21#vgns21.1": "如車行道， 捨平大途， 從邪徑敗， 生折軸憂。",
  "t210.21#vgns21.2": "離法如是， 從非法增， 愚守至死， 亦有折患。",
  "t210.21#vgns21.3": "順行正道， 勿隨邪業， 行住臥安， 世世無患。",
  "t210.21#vgns21.4": "萬物如泡， 意如野馬， 居世若幻， 奈何樂此？",
  "t210.21#vgns21.5": "若能斷此， 伐其樹根， 日夜如是， 必至于定。",
  "t210.21#vgns21.6": "一施如信， 如樂之人， 或從惱意， 以飯食眾。 此輩日夜， 不得定意，",
  "t210.21#vgns21.7": "世俗無眼， 莫見道真。 如少見明， 當養善意，",
  "t210.21#vgns21.8": "如鴈將群， 避羅高翔。 明人導世， 度脫邪眾。",
  "t210.21#vgns21.9": "世皆有死， 三界無安， 諸天雖樂， 福盡亦喪。",
  "t210.21#vgns21.10": "觀諸世間， 無生不終， 欲離生死， 當行道真。",
  "t210.21#vgns21.11": "癡覆天下， 貪令不見， 邪疑却道， 苦愚從是。",
  "t210.21#vgns21.12": "一法脫過， 謂妄語人， 不免後世， 靡惡不更。",
  "t210.21#vgns21.13": "雖多積珍寶， 嵩高至于天， 如是滿世間， 不如見道迹。",
  "t210.21#vgns21.14": "不善像如善， 愛如似無愛， 以苦為樂像， 狂夫為所厭。",
  "t210.31#vgns31.1": "我如象鬪， 不恐中箭， 常以誠信， 度無戒人。",
  "t210.31#vgns31.2": "譬象調正， 可中王乘， 調為尊人， 乃受誠信。",
  "t210.31#vgns31.3": "雖為常調， 如彼新馳， 亦最善象， 不如自調。",
  "t210.31#vgns31.4": "彼不能適， 人所不至， 唯自調者， 能到調方。",
  "t210.31#vgns31.5": "如象名財守， 猛害難禁制， 繫絆不與食， 而猶暴逸象。",
  "t210.31#vgns31.6": "沒在惡行者， 恒以貪自繫， 其象不知厭， 故數入胞胎。",
  "t210.31#vgns31.7": "本意為純行， 及常行所安， 悉捨降伏結， 如鉤制象調。",
  "t210.31#vgns31.8": "樂道不放逸， 能常自護心， 是為拔身苦， 如象出于塪。",
  "t210.31#vgns31.9": "若得賢能伴， 俱行行善悍， 能伏諸所聞， 至到不失意；",
  "t210.31#vgns31.10": "不得賢能伴， 俱行行惡悍， 廣斷王邑里， 寧獨不為惡。",
  "t210.31#vgns31.11": "寧獨行為善， 不與愚為侶， 獨而不為惡， 如象驚自護。",
  "t210.31#vgns31.12": "生而有利安， 伴軟和為安， 命盡為福安， 眾惡不犯安。",
  "t210.31#vgns31.13": "人家有母樂， 有父斯亦樂， 世有沙門樂， 天下有道樂。",
  "t210.31#vgns31.14": "持戒終老安， 信正所正善， 智慧最安身， 不犯惡最安。",
  "t210.31#vgns31.15": "如馬調軟， 隨意所如， 信戒精進， 定法要具。",
  "t210.31#vgns31.16": "明行成立， 忍和意定， 是斷諸苦， 隨意所如。",
  "t210.31#vgns31.17": "從是往定， 如馬調御， 斷恚無漏， 是受天樂。",
  "t210.31#vgns31.18": "不自放恣， 從是多寤， 羸馬比良， 棄惡為賢。",
  "t210.24#vgns24.1": "違道則自順、 順道則自違， 捨義取所好， 是為順愛欲。",
  "t210.24#vgns24.2": "不當趣所愛、 亦莫有不愛， 愛之不見憂、 不愛見亦憂；",
  "t210.24#vgns24.3": "是以莫造愛， 愛憎惡所由， 已除縛結者， 無愛無所憎。",
  "t210.24#vgns24.4": "愛喜生憂， 愛喜生畏； 無所愛喜， 何憂？何畏？",
  "t210.24#vgns24.5": "好樂生憂， 好樂生畏； 無所好樂， 何憂？何畏？",
  "t210.24#vgns24.6": "貪欲生憂， 貪欲生畏； 解無貪欲， 何憂？何畏？",
  "t210.24#vgns24.7": "貪法戒成， 至誠知慚， 行身近道， 為眾所愛。",
  "t210.24#vgns24.8": "欲態不出， 思正乃語， 心無貪愛， 必截流渡。",
  "t210.24#vgns24.9": "譬人久行， 從遠吉還， 親厚普安， 歸來喜歡。",
  "t210.24#vgns24.10": "好行福者， 從此到彼， 自受福祚， 如親來喜。",
  "t210.24#vgns24.11": "起從聖教， 禁制不善， 近道見愛、 離道莫親。",
  "t210.24#vgns24.12": "近與不近， 所住者異， 近道昇天， 不近墮獄。",
  "t210.25#vgns25.1": "忿怒不見法， 忿怒不知道， 能除忿怒者， 福喜常隨身；",
  "t210.25#vgns25.2": "貪婬不見法， 愚癡意亦然， 除婬去癡者， 其福第一尊。",
  "t210.25#vgns25.3": "恚能自制， 如止奔車， 是為善御， 棄冥入明。",
  "t210.25#vgns25.4": "忍辱勝恚， 善勝不善， 勝者能施， 至誠勝欺。",
  "t210.25#vgns25.5": "不欺、不怒、 意不多求， 如是三事， 死則上天。",
  "t210.25#vgns25.6": "常自攝身， 慈心不殺， 是生天上， 到彼無憂。",
  "t210.25#vgns25.7": "意常覺寤， 明慕勤學， 漏盡意解， 可致泥洹。",
  "t210.25#vgns25.8": "人相謗毀， 自古至今， 既毀多言、 又毀訥忍、 亦毀中和， 世無不毀。",
  "t210.25#vgns25.9": "欲意非聖， 不能制中。 一毀、一譽， 但為利名。",
  "t210.25#vgns25.10": "明智所譽， 唯稱是賢。 慧人守戒， 無所譏謗。",
  "t210.25#vgns25.11": "如羅漢淨， 莫而誣謗， 諸人咨嗟， 梵釋所稱。",
  "t210.25#vgns25.12": "常守慎身， 以護瞋恚； 除身惡行， 進修德行。",
  "t210.25#vgns25.13": "常守慎言， 以護瞋恚； 除口惡言， 誦習法言。",
  "t210.25#vgns25.14": "常守慎心， 以護瞋恚， 除心惡念， 思惟念道。",
  "t210.25#vgns25.15": "節身慎言， 守攝其心， 捨恚行道， 忍辱最強。",
  "t210.25#vgns25.16": "捨恚離慢， 避諸愛會， 不著名色， 無為滅苦。",
  "t210.25#vgns25.17": "起而解怒， 婬生自禁。 捨不明健， 斯皆得安。",
  "t210.25#vgns25.18": "瞋斷臥安， 恚滅婬憂。 怒為毒本， 軟意梵志， 言善得譽， 斷為無患。",
  "t210.25#vgns25.19": "同志相近， 詳為作惡， 後別餘恚， 火自燒惱。",
  "t210.25#vgns25.20": "不知慚愧， 無戒有怒， 為怒所牽， 不厭有務。",
  "t210.25#vgns25.21": "有力近兵， 無力近軟， 夫忍為上， 宜常忍羸；",
  "t210.25#vgns25.22": "舉眾輕之， 有力者忍， 夫忍為上， 宜常忍羸。",
  "t210.25#vgns25.23": "自我與彼， 大畏有三， 如知彼作， 宜滅己中；",
  "t210.25#vgns25.24": "俱兩行義， 我為彼教， 如知彼作， 宜滅己中。",
  "t210.25#vgns25.25": "苦智勝愚， 麤言惡說， 欲常勝者， 於言宜默。",
  "t210.25#vgns25.26": "夫為惡者， 怒有怒報， 怒不報怒， 勝彼鬪負。",
  "t210.19#vgns19.1": "何喜？何笑？ 命常熾然， 深弊幽冥， 如不求錠。",
  "t210.19#vgns19.2": "見身形範， 倚以為安， 多想致病， 豈知非真？",
  "t210.19#vgns19.3": "老則色衰， 病無光澤， 皮緩肌縮， 死命近促。",
  "t210.19#vgns19.4": "身死神徙， 如御棄車， 肉消骨散， 身何可怙？",
  "t210.19#vgns19.5": "身為如城， 骨幹肉塗， 生至老死， 但藏恚慢。",
  "t210.19#vgns19.6": "老則形變， 喻如故車， 法能除苦， 宜以仂學。",
  "t210.19#vgns19.7": "人之無聞， 老若特牛， 但長肌肥， 無有福慧。",
  "t210.19#vgns19.8": "生死無聊， 往來艱難， 意猗貪身， 生苦無端。",
  "t210.19#vgns19.9": "慧以見苦， 是故棄身， 滅意斷行， 愛盡無生。",
  "t210.19#vgns19.10": "不修梵行、 又不富財， 老如白鷺， 守伺空池。",
  "t210.19#vgns19.11": "既不守戒、 又不積財， 老羸氣竭， 思故何逮？",
  "t210.19#vgns19.12": "老如秋葉， 何穢鑑錄？ 命疾脫至， 亦用後悔。",
  "t210.19#vgns19.13": "命欲日夜盡， 及時可懃力， 世間諦非常， 莫惑墮冥中。",
  "t210.19#vgns19.14": "當學燃意燈， 自練求智慧， 離垢勿染污， 執燭觀道地。",
  "t210.9#vgns9.1": "心為法本， 心尊心使， 中心念惡， 即言即行， 罪苦自追， 車轢于轍；",
  "t210.9#vgns9.2": "心為法本， 心尊心使， 中心念善， 即言即行， 福樂自追， 如影隨形。",
  "t210.9#vgns9.3": "隨亂意行， 拘愚入冥， 自大無法， 何解善言？",
  "t210.9#vgns9.4": "隨正意行， 開解清明， 不為妬嫉， 敏達善言。",
  "t210.9#vgns9.5": "慍於怨者， 未甞無怨； 不慍自除， 是道可宗。",
  "t210.9#vgns9.6": "不好責彼， 務自省身， 如有知此， 永滅無患。",
  "t210.9#vgns9.7": "行見身淨， 不攝諸根， 飲食不節， 慢墮怯弱， 為邪所制， 如風靡草；",
  "t210.9#vgns9.8": "觀身不淨， 能攝諸根， 食知節度， 常樂精進， 不為邪動， 如風大山。",
  "t210.9#vgns9.9": "不吐毒態， 欲心馳騁， 未能自調， 不應法衣；",
  "t210.9#vgns9.10": "能吐毒態， 戒意安靜， 降心已調， 此應法衣。",
  "t210.9#vgns9.11": "以真為偽、 以偽為真， 是為邪計， 不得真利；",
  "t210.9#vgns9.12": "知真為真、 見偽知偽， 是為正計， 必得真利。",
  "t210.9#vgns9.13": "蓋屋不密， 天雨則漏， 意不惟行， 淫泆為穿；",
  "t210.9#vgns9.14": "蓋屋善密， 雨則不漏， 攝意惟行， 淫泆不生。",
  "t210.9#vgns9.15": "鄙夫染人， 如近臭物， 漸迷習非， 不覺成惡；",
  "t210.9#vgns9.16": "賢夫染人， 如近香熏， 進智習善， 行成潔芳。",
  "t210.9#vgns9.17": "造憂後憂， 行惡兩憂， 彼憂惟懼， 見罪心懅；",
  "t210.9#vgns9.18": "造喜後喜， 行善兩喜， 彼喜惟歡， 見福心安；",
  "t210.9#vgns9.19": "今悔後悔， 為惡兩悔， 厥為自殃， 受罪熱惱；",
  "t210.9#vgns9.20": "今歡後歡， 為善兩歡， 厥為自祐， 受福悅豫。",
  "t210.9#vgns9.21": "巧言多求， 放蕩無戒， 懷婬怒癡， 不惟止觀， 聚如群牛， 非佛弟子；",
  "t210.9#vgns9.22": "時言少求， 行道如法， 除婬怒癡， 覺正意解， 見對不起， 是佛弟子。",
  "t210.14#vgns14.1": "深觀善惡， 心知畏忌， 畏而不犯， 終吉無憂。",
  "t210.14#vgns14.2": "故世有福， 念思紹行， 善致其願， 福祿轉勝。",
  "t210.14#vgns14.3": "信善作福， 積行不厭， 信知陰德， 久而必彰。",
  "t210.14#vgns14.4": "常避無義， 不親愚人， 思從賢友， 押附上士。",
  "t210.14#vgns14.5": "喜法臥安， 心悅意清， 聖人演法， 慧常樂行。",
  "t210.14#vgns14.6": "仁人智者， 齋戒奉道， 如星中月， 照明世間。",
  "t210.14#vgns14.7": "弓工調角、 水人調船、 材匠調木、 智者調身。",
  "t210.14#vgns14.8": "譬如厚石， 風不能移， 智者意重， 毀譽不傾；",
  "t210.14#vgns14.9": "譬如深淵， 澄靜清明， 慧人聞道， 心淨歡然。",
  "t210.14#vgns14.10": "大人體無欲， 在所照然明， 雖或遭苦樂， 不高現其智。",
  "t210.14#vgns14.11": "大賢無世事， 不願子財國， 常守戒慧道， 不貪邪富貴。",
  "t210.14#vgns14.12": "智人知動搖， 譬如沙中樹， 朋友志未強， 隨色染其素。",
  "t210.14#vgns14.13": "世皆沒淵， 鮮尅度岸， 如或有人， 欲度必奔。",
  "t210.14#vgns14.14": "誠貪道者， 覽受正教， 此近彼岸， 脫死為上。",
  "t210.14#vgns14.15": "斷五陰法， 靜思智慧， 不反入淵， 棄猗其明。",
  "t210.14#vgns14.16": "抑制情欲， 絕樂無為， 能自拯濟， 使意為慧。",
  "t210.14#vgns14.17": "學取正智， 意惟正道， 一心受諦， 不起為樂， 漏盡習除， 是得度世。",
  "t210.29#vgns29.1": "施安雖小， 其報彌大； 慧從小施， 受見景福。",
  "t210.29#vgns29.2": "施勞於人， 而欲望祐， 殃咎歸身， 自遘廣怨。",
  "t210.29#vgns29.3": "已為多事， 非事亦造， 伎樂放逸， 惡習日增。",
  "t210.29#vgns29.4": "精進惟行， 習是捨非， 修身自覺， 是為正習。",
  "t210.29#vgns29.5": "既自解慧， 又多學問， 漸進普廣， 油酥投水；",
  "t210.29#vgns29.6": "自無慧意， 不好學問， 凝縮狹小， 酪酥投水。",
  "t210.29#vgns29.7": "近道名顯， 如高山雪， 遠道闇昧， 如夜發箭。",
  "t210.29#vgns29.8": "為佛弟子， 常寤自覺， 晝夜念佛， 惟法思眾；",
  "t210.29#vgns29.9": "為佛弟子， 當寤自覺， 日暮思禪， 樂觀一心。",
  "t210.29#vgns29.10": "人當有念意， 每食知自少， 則是痛欲薄， 節消而保壽。",
  "t210.29#vgns29.11": "學難、捨罪難， 居在家亦難， 會止同利難， 難難無過有。",
  "t210.29#vgns29.12": "比丘乞求難， 何可不自勉？ 精進得自然， 後無欲於人。",
  "t210.29#vgns29.13": "有信則戒成， 從戒多致寶， 亦從得諧偶， 在所見供養。",
  "t210.29#vgns29.14": "一坐、一處臥， 一行無放恣， 守一以正身， 心樂居樹間。",
  "t210.22#vgns22.1": "己勝不受惡， 一切勝世間， 叡智廓無彊， 開曚令入道。",
  "t210.22#vgns22.2": "決網無罣礙， 愛盡無所積， 佛意深無極， 未踐迹令踐。",
  "t210.22#vgns22.3": "勇健立一心， 出家日夜滅， 根斷無欲意， 學正念清明。",
  "t210.22#vgns22.4": "見諦淨無穢， 已度五道淵， 佛出照世間， 為除眾憂苦。",
  "t210.22#vgns22.5": "得生人道難、 生壽亦難得； 世間有佛難， 佛法難得聞。",
  "t210.22#vgns22.6": "我既無歸保， 亦獨無伴侶， 積一行得佛， 自然通聖道。",
  "t210.22#vgns22.7": "船師能渡水， 精進為橋梁， 人以種姓繫， 度者為健雄。",
  "t210.22#vgns22.8": "壞惡度為佛， 止地為梵志， 除饉為學法， 斷種為弟子。",
  "t210.22#vgns22.9": "觀行忍第一， 佛說泥洹最， 捨罪作沙門， 無嬈害於彼。",
  "t210.22#vgns22.10": "不嬈亦不惱， 如戒一切持， 少食捨身貪， 有行幽隱處。 意諦以有黠， 是能奉佛教。",
  "t210.22#vgns22.11": "諸惡莫作， 諸善奉行， 自淨其意， 是諸佛教。",
  "t210.22#vgns22.12": "佛為尊貴， 斷漏無婬， 諸釋中雄， 一群從心。",
  "t210.22#vgns22.13": "快哉福報， 所願皆成， 敏於上寂， 自致泥洹。",
  "t210.22#vgns22.14": "或多自歸， 山川樹神， 廟立圖像， 祭祠求福；",
  "t210.22#vgns22.15": "自歸如是， 非吉、非上， 彼不能來， 度我眾苦。",
  "t210.22#vgns22.16": "如有自歸， 佛法聖眾， 道德四諦， 必見正慧。",
  "t210.22#vgns22.17": "生死極苦， 從諦得度， 度世八道， 斯除眾苦。",
  "t210.22#vgns22.18": "自歸三尊， 最吉、最上， 唯獨有是， 度一切苦。",
  "t210.22#vgns22.19": "士如中正， 志道不慳， 利哉！斯人， 自歸佛者。",
  "t210.22#vgns22.20": "明人難值， 亦不比有， 其所生處， 族親蒙慶。",
  "t210.22#vgns22.21": "諸佛興快， 說經道快， 眾聚和快， 和則常安。",
  "t210.11#vgns11.1": "意使作狗， 難護、難禁， 慧正其本， 其明乃大。",
  "t210.11#vgns11.2": "輕躁難持， 唯欲是從， 制意為善， 自調則寧。",
  "t210.11#vgns11.3": "意微難見， 隨欲而行， 慧常自護， 能守即安。",
  "t210.11#vgns11.4": "獨行遠逝， 覆藏無形， 損意近道， 魔繫乃解。",
  "t210.11#vgns11.5": "心無住息， 亦不知法， 迷於世事， 無有正智。",
  "t210.11#vgns11.6": "念無適止， 不絕無邊， 福能遏惡， 覺者為賢。",
  "t210.11#vgns11.7": "佛說心法， 雖微非真， 當覺逸意， 莫隨放心。",
  "t210.11#vgns11.8": "見法最安， 所願得成， 慧護微意， 斷苦因緣。",
  "t210.11#vgns11.9": "有身不久， 皆當歸土， 形壞神去， 寄住何貪？",
  "t210.11#vgns11.10": "心豫造處， 往來無端， 念多邪僻， 自為招惡。",
  "t210.11#vgns11.11": "是意自造， 非父母為， 可勉向正， 為福勿回。",
  "t210.11#vgns11.12": "藏六如龜， 防意如城， 慧與魔戰， 勝則無患。",
  "t210.32#vgns32.1": "心放在婬行， 欲愛增枝條， 分布生熾盛， 超躍貪果猴。",
  "t210.32#vgns32.2": "以為愛忍苦， 貪欲著世間， 憂患日夜長， 莚如蔓草生。",
  "t210.32#vgns32.3": "人為恩愛惑， 不能捨情欲， 如是憂愛多， 潺潺盈于池。",
  "t210.32#vgns32.4": "夫所以憂悲， 世間苦非一， 但為緣愛有， 離愛則無憂。",
  "t210.32#vgns32.5": "己意安棄憂， 無愛何有世？ 不憂不染求， 不愛焉得安？",
  "t210.32#vgns32.6": "有憂以死時， 為致親屬多， 涉憂之長塗， 愛苦常墮危。",
  "t210.32#vgns32.7": "為道行者， 不與欲會， 先誅愛本， 無所植根， 勿如刈葦， 令心復生。",
  "t210.32#vgns32.8": "如樹根深固， 雖截猶復生， 愛意不盡除， 輒當還受苦。",
  "t210.32#vgns32.9": "猨猴得離樹， 得脫復趣樹， 眾人亦如是， 出獄復入獄。",
  "t210.32#vgns32.10": "貪意為常流， 習與憍慢并， 思想猗婬欲， 自覆無所見。",
  "t210.32#vgns32.11": "一切意流衍， 愛結如葛藤， 唯慧分別見， 能斷意根原。",
  "t210.32#vgns32.12": "夫從愛潤澤， 思想為滋蔓， 愛欲深無底， 老死是用增。",
  "t210.32#vgns32.13": "所生枝不絕， 但用食貪欲， 養怨益丘塜， 愚人常汲汲。",
  "t210.32#vgns32.14": "雖獄有鉤鍱， 慧人不謂牢， 愚見妻子息， 染著愛甚牢。",
  "t210.32#vgns32.15": "慧說愛為獄， 深固難得出， 是故當斷棄， 不視欲能安。",
  "t210.32#vgns32.16": "見色心迷惑， 不惟觀無常， 愚以為美善， 安知其非真？",
  "t210.32#vgns32.17": "以婬樂自裹， 譬如蠶作繭， 智者能斷棄， 不眄除眾苦。",
  "t210.32#vgns32.18": "心念放逸者， 見婬以為淨， 恩愛意盛增， 從是造獄牢；",
  "t210.32#vgns32.19": "覺意滅婬者， 常念欲不淨， 從是出邪獄， 能斷老死患。",
  "t210.32#vgns32.20": "以欲網自蔽、 以愛蓋自覆， 自恣縛於獄， 如魚入笱口， 為老死所伺， 若犢求母乳。",
  "t210.32#vgns32.21": "離欲滅愛迹， 出網無所弊。 盡道除獄縛， 一切此彼解， 已得度邊行， 是為大智士。",
  "t210.32#vgns32.22": "勿親遠法人， 亦勿為愛染， 不斷三世者， 會復墮邊行。",
  "t210.32#vgns32.23": "若覺一切法， 能不著諸法， 一切愛意解， 是為通聖意。",
  "t210.32#vgns32.24": "眾施經施勝、 眾味道味勝、 眾樂法樂勝， 愛盡勝眾苦。",
  "t210.32#vgns32.25": "愚以貪自縛， 不求度彼岸， 貪為敗處故， 害人亦自害。",
  "t210.32#vgns32.26": "愛欲意為田， 婬怒癡為種， 故施度世者， 得福無有量。",
  "t210.32#vgns32.27": "伴少而貨多， 商人怵惕懼， 嗜欲賊害命， 故慧不貪欲。",
  "t210.32#vgns32.28": "心可則為欲， 何必獨五欲？ 違可絕五欲， 是乃為勇士。",
  "t210.32#vgns32.29": "無欲無有畏， 恬惔無憂患， 欲除使結解， 是為長出淵。",
  "t210.32#vgns32.30": "欲我知汝本， 意以思想生， 我不思想汝， 則汝而不有。",
  "t210.32#vgns32.31": "伐樹忽休， 樹生諸惡， 斷樹盡株， 比丘滅度。",
  "t210.32#vgns32.32": "夫不伐樹， 少多餘親， 心繫於此， 如犢求母。",
  "t210.13#vgns13.1": "不寐夜長、 疲惓道長、 愚生死長， 莫知正法。",
  "t210.13#vgns13.2": "癡意常冥， 逝如流川， 在一行彊， 獨而無偶。",
  "t210.13#vgns13.3": "愚人着數， 憂慼久長， 與愚居苦， 於我猶怨。",
  "t210.13#vgns13.4": "有子、有財， 愚惟汲汲， 我且非我， 何憂子財？",
  "t210.13#vgns13.5": "暑當止此、 寒當止此， 愚多務慮， 莫知來變。",
  "t210.13#vgns13.6": "愚曚愚極， 自謂我智， 愚而勝智， 是謂極愚。",
  "t210.13#vgns13.7": "頑闇近智， 如瓢斟味， 雖久狎習， 猶不知法；",
  "t210.13#vgns13.8": "開達近智， 如舌甞味， 雖須臾習， 即解道要。",
  "t210.13#vgns13.9": "愚人施行， 為身招患， 快心作惡， 自致重殃。",
  "t210.13#vgns13.10": "行為不善， 退見悔悋， 致涕流面， 報由宿習；",
  "t210.13#vgns13.11": "行為德善， 進覩歡喜， 應來受福， 喜笑悅習。",
  "t210.13#vgns13.12": "過罪未熟， 愚以恬惔， 至其熟處， 自受大罪。",
  "t210.13#vgns13.13": "愚所望處， 不謂適苦， 臨墮厄地， 乃知不善。",
  "t210.13#vgns13.14": "愚憃作惡， 不能自解， 殃追自焚， 罪成熾燃。",
  "t210.13#vgns13.15": "愚好美食， 月月滋甚， 於十六分， 未一思法。",
  "t210.13#vgns13.16": "愚生念慮， 至終無利， 自招刀杖， 報有印章。",
  "t210.13#vgns13.17": "觀處知其愚， 不施而廣求， 所墮無道智， 往往有惡行。",
  "t210.13#vgns13.18": "遠道近欲者， 為食在學名， 貪猗家居故， 多取供異姓。",
  "t210.13#vgns13.19": "學莫墮二望， 莫作家沙門， 貪家違聖教， 為後自匱乏。",
  "t210.13#vgns13.20": "此行與愚同， 但令欲慢增， 利求之願異， 求道意亦異。",
  "t210.13#vgns13.21": "是以有識者， 出為佛弟子， 棄愛捨世習， 終不墮生死。",
  "t210.34#vgns34.1": "端目、耳、鼻、口， 身意常守正， 比丘行如是， 可以免眾苦。",
  "t210.34#vgns34.2": "手足莫妄犯， 節言順所行， 常內樂定意， 守一行寂然。",
  "t210.34#vgns34.3": "學當守口， 宥言安徐， 法義為定， 言必柔軟。",
  "t210.34#vgns34.4": "樂法欲法， 思惟安法， 比丘依法， 正而不費。",
  "t210.34#vgns34.5": "學無求利， 無愛他行， 比丘好他， 不得定意。",
  "t210.34#vgns34.6": "比丘少取， 以得無積， 天人所譽， 生淨無穢。",
  "t210.34#vgns34.7": "比丘為慈， 愛敬佛教， 深入止觀， 滅行乃安。",
  "t210.34#vgns34.8": "一切名色， 非有莫惑， 不近不憂， 乃為比丘。",
  "t210.34#vgns34.9": "比丘扈船， 中虛則輕， 除婬怒癡， 是為泥洹。",
  "t210.34#vgns34.10": "捨五斷五， 思惟五根， 能分別五， 乃渡河淵。",
  "t210.34#vgns34.11": "禪無放逸， 莫為欲亂， 不吞洋銅， 自惱燋形。",
  "t210.34#vgns34.12": "無禪不智、 無智不禪， 道從禪智， 得至泥洹。",
  "t210.34#vgns34.13": "當學入空， 靜居止意， 樂獨屏處， 一心觀法。",
  "t210.34#vgns34.14": "常制五陰， 伏意如水， 清淨和悅， 為甘露味。",
  "t210.34#vgns34.15": "不受所有， 為慧比丘， 攝根知足， 戒律悉持。",
  "t210.34#vgns34.16": "生當行淨， 求善師友， 智者成人， 度苦致喜。",
  "t210.34#vgns34.17": "如衛師華， 熟如自墮， 釋婬怒癡， 生死自解。",
  "t210.34#vgns34.18": "止身、止言， 心守玄默， 比丘棄世， 是為受寂。",
  "t210.34#vgns34.19": "當自勅身， 內與心爭， 護身念諦， 比丘惟安。",
  "t210.34#vgns34.20": "我自為我， 計無有我， 故當損我， 調乃為賢。",
  "t210.34#vgns34.21": "喜在佛教， 可以多喜， 至到寂寞， 行滅永安。",
  "t210.34#vgns34.22": "儻有少行， 應佛教戒， 此照世間， 如日無曀。",
  "t210.34#vgns34.23": "棄慢無餘憍， 蓮華水生淨， 學能捨此彼， 知是勝於故。",
  "t210.34#vgns34.24": "割愛無戀慕， 不受如蓮華， 比丘渡河流， 勝欲明於故。",
  "t210.34#vgns34.25": "截流自恃， 逝心却欲， 仁不割欲， 一意猶走。",
  "t210.34#vgns34.26": "為之！為之！ 必強自制， 捨家而懈， 意猶復染。",
  "t210.34#vgns34.27": "行懈緩者， 勞意弗除？ 非淨梵行， 焉致大寶？",
  "t210.34#vgns34.28": "沙門何行？ 如意不禁， 步步著粘， 但隨思走。",
  "t210.34#vgns34.29": "袈裟披肩， 為惡不損， 惡惡行者， 斯墮惡道。",
  "t210.34#vgns34.30": "不調難誡， 如風枯樹， 作自為身， 曷不精進？",
  "t210.34#vgns34.31": "息心非剔， 慢訑無戒， 捨貪思道， 乃應息心；",
  "t210.34#vgns34.32": "息心非剔， 放逸無信， 能滅眾苦， 為上沙門。",
  "t210.16#vgns16.1": "雖誦千言， 句義不正， 不如一要， 聞可滅意；",
  "t210.16#vgns16.2": "雖誦千言， 不義何益？ 不如一義， 聞行可度；",
  "t210.16#vgns16.3": "雖多誦經， 不解何益？ 解一法句， 行可得道。",
  "t210.16#vgns16.4": "千千為敵， 一夫勝之， 未若自勝， 為戰中上。",
  "t210.16#vgns16.5": "自勝最賢， 故曰人雄， 護意調身， 自損至終。",
  "t210.16#vgns16.6": "雖曰尊天， 神魔梵釋， 皆莫能勝， 自勝之人。",
  "t210.16#vgns16.7": "月千反祠， 終身不輟， 不如須臾， 一心念法， 一念道福， 勝彼終身；",
  "t210.16#vgns16.8": "雖終百歲， 奉事火祠， 不如須臾， 供養三尊， 一供養福， 勝彼百年。",
  "t210.16#vgns16.9": "祭神以求福， 從後觀其報， 四分未望一， 不如禮賢者。",
  "t210.16#vgns16.10": "能善行禮節， 常敬長老者， 四福自然增， 色力壽而安。",
  "t210.16#vgns16.11": "若人壽百歲， 遠正不持戒， 不如生一日， 守戒正意禪；",
  "t210.16#vgns16.12": "若人壽百歲， 邪偽無有智， 不如生一日， 一心學正智；",
  "t210.16#vgns16.13": "若人壽百歲， 懈怠不精進， 不如生一日， 勉力行精進；",
  "t210.16#vgns16.14": "若人壽百歲， 不知成敗事， 不如生一日， 見微知所忌；",
  "t210.16#vgns16.15": "若人壽百歲， 不見甘露道， 不如生一日， 服行甘露味；",
  "t210.16#vgns16.16": "若人壽百歲， 不知大道義， 不如生一日， 學推佛法要。",
  "t210.35#vgns35.1": "截流而渡， 無欲如梵， 知行已盡， 是謂梵志；",
  "t210.35#vgns35.2": "以無二法， 清淨渡淵， 諸欲結解， 是謂梵志；",
  "t210.35#vgns35.3": "適彼無彼， 彼彼已空， 捨離貪婬， 是謂梵志；",
  "t210.35#vgns35.4": "思惟無垢， 所行不漏， 上求不起， 是謂梵志。",
  "t210.35#vgns35.5": "日照於晝、 月照於夜、 甲兵照軍、 禪照道人； 佛出天下， 照一切冥。",
  "t210.35#vgns35.6": "非剃為沙門， 稱吉為梵志， 謂能捨眾惡， 是則為道人；",
  "t210.35#vgns35.7": "出惡為梵志， 入正為沙門， 棄我眾穢行， 是則為捨家。",
  "t210.35#vgns35.8": "若猗於愛， 心無所著， 已捨、已正， 是滅眾苦。",
  "t210.35#vgns35.9": "身、口與意， 淨無過失， 能捨三行， 是謂梵志。",
  "t210.35#vgns35.10": "若心曉了， 佛所說法， 觀心自歸， 淨於為水。",
  "t210.35#vgns35.11": "非蔟結髮， 名為梵志； 誠行法行， 清白則賢。",
  "t210.35#vgns35.12": "飾髮無慧， 草衣何施？ 內不離著， 外捨何益？",
  "t210.35#vgns35.13": "被服弊惡， 躬承法行， 閑居思惟， 是謂梵志；",
  "t210.35#vgns35.14": "佛不教彼， 讚己自稱， 如諦不妄， 乃為梵志；",
  "t210.35#vgns35.15": "絕諸可欲， 不婬其志， 委棄欲數， 是謂梵志；",
  "t210.35#vgns35.16": "斷生死河， 能忍起度， 自覺出塹， 是謂梵志；",
  "t210.35#vgns35.17": "見罵見擊， 默受不怒， 有忍辱力， 是謂梵志；",
  "t210.35#vgns35.18": "若見侵欺， 但念守戒， 端身自調， 是謂梵志；",
  "t210.35#vgns35.19": "心棄惡法， 如蛇脫皮， 不為欲污， 是謂梵志；",
  "t210.35#vgns35.20": "覺生為苦， 從是滅意， 能下重擔， 是謂梵志；",
  "t210.35#vgns35.21": "解微妙慧， 辯道不道， 體行上義， 是謂梵志；",
  "t210.35#vgns35.22": "棄捐家居， 無家之畏， 少求寡欲， 是謂梵志；",
  "t210.35#vgns35.23": "棄放活生， 無賊害心， 無所嬈惱， 是謂梵志；",
  "t210.35#vgns35.24": "避爭不爭， 犯而不慍， 惡來善待， 是謂梵志；",
  "t210.35#vgns35.25": "去婬怒癡， 憍慢諸惡， 如蛇脫皮， 是謂梵志；",
  "t210.35#vgns35.26": "斷絕世事， 口無麤言， 八道審諦， 是謂梵志；",
  "t210.35#vgns35.27": "所世惡法， 修短巨細， 無取、無捨， 是謂梵志；",
  "t210.35#vgns35.28": "今世行淨、 後世無穢， 無習、無捨， 是謂梵志；",
  "t210.35#vgns35.29": "棄身無猗， 不誦異行， 行甘露滅， 是謂梵志；",
  "t210.35#vgns35.30": "於罪與福， 兩行永除， 無憂、無塵， 是謂梵志；",
  "t210.35#vgns35.31": "心喜無垢， 如月盛滿， 謗毀已除， 是謂梵志；",
  "t210.35#vgns35.32": "見癡往來， 墮塹受苦， 欲單渡岸， 不好他語， 唯滅不起， 是謂梵志；",
  "t210.35#vgns35.33": "已斷恩愛， 離家無欲， 愛有已盡， 是謂梵志；",
  "t210.35#vgns35.34": "離人聚處， 不墮天聚， 諸聚不歸， 是謂梵志；",
  "t210.35#vgns35.35": "棄樂無樂， 滅無熅燸， 健違諸世， 是謂梵志；",
  "t210.35#vgns35.36": "所生已訖， 死無所趣， 覺安無依， 是謂梵志；",
  "t210.35#vgns35.37": "已度五道， 莫知所墮， 習盡無餘， 是謂梵志；",
  "t210.35#vgns35.38": "于前、于後， 乃中無有， 無操、無捨， 是謂梵志；",
  "t210.35#vgns35.39": "最雄、最勇， 能自解度， 覺意不動， 是謂梵志；",
  "t210.35#vgns35.40": "自知宿命， 本所更來， 得要生盡， 叡通道玄， 明如能默， 是謂梵志。",
  "t210.1#vgns1.1": "睡眠解寤， 宜歡喜思， 聽我所說， 撰記佛言。",
  "t210.1#vgns1.2": "所行非常， 謂興衰法， 夫生輙死， 此滅為樂。",
  "t210.1#vgns1.3": "譬如陶家， 埏埴作器， 一切要壞； 人命亦然。",
  "t210.1#vgns1.4": "如河駛流， 往而不返； 人命如是， 逝者不還。",
  "t210.1#vgns1.5": "譬人操杖， 行牧食牛； 老死猶然， 亦養命去。",
  "t210.1#vgns1.6": "千百非一， 族姓男女， 貯聚財產， 無不衰喪。",
  "t210.1#vgns1.7": "生者日夜， 命自攻削， 壽之消盡， 如［榮-木＋巾］［雨／井］水。",
  "t210.1#vgns1.8": "常者皆盡， 高者亦墮， 合會有離， 生者有死。",
  "t210.1#vgns1.9": "眾生相剋， 以喪其命， 隨行所墮， 自受殃福。",
  "t210.1#vgns1.10": "老見苦痛， 死則意去； 樂家縛獄， 貪世不斷。",
  "t210.1#vgns1.11": "咄嗟老至， 色變作耄； 少時如意， 老見蹈藉。",
  "t210.1#vgns1.12": "雖壽百歲， 亦死過去； 為老所厭， 病條至際。",
  "t210.1#vgns1.13": "是日已過， 命則隨減， 如少水魚， 斯有何樂？",
  "t210.1#vgns1.14": "老則色衰， 所病自壞， 形敗腐朽， 命終自然。",
  "t210.1#vgns1.15": "是身何用？ 恒漏臭處， 為病所困， 有老死患。",
  "t210.1#vgns1.16": "嗜欲自恣， 非法是增， 不見聞變， 壽命無常。",
  "t210.1#vgns1.17": "非有子恃， 亦非父兄， 為死所迫， 無親可怙。",
  "t210.1#vgns1.18": "晝夜慢惰， 老不止婬， 有財不施， 不受佛言。 有此四弊， 為自侵欺。",
  "t210.1#vgns1.19": "非空非海中， 非入山石間， 無有地方所， 脫之不受死。",
  "t210.1#vgns1.20": "是務是吾作， 當作令致是， 人為此［跳-兆＋參］擾， 履踐老死憂。",
  "t210.1#vgns1.21": "知此能自淨， 如是見生盡， 比丘厭魔兵， 從生死得度。",
  "t210.28#vgns28.1": "八直最上道， 四諦為法迹， 不婬行之尊， 施燈必得眼。",
  "t210.28#vgns28.2": "是道無復畏， 見淨乃度世， 此能壞魔兵， 力行滅邪苦。",
  "t210.28#vgns28.3": "我已開正道， 為大現異明， 已聞當自行， 行乃解邪縛。",
  "t210.28#vgns28.4": "生、死非常苦， 能觀見為慧， 欲離一切苦， 行道一切除；",
  "t210.28#vgns28.5": "生、死非常空， 能觀見為慧， 欲離一切苦， 但當勤行道。",
  "t210.28#vgns28.6": "起時當即起， 莫如愚覆淵， 與墮無瞻聚， 計罷不進道。",
  "t210.28#vgns28.7": "念應念則正， 念不應則邪， 慧而不起邪， 思正道乃成。",
  "t210.28#vgns28.8": "慎言守意念， 身不善不行， 如是三行除， 佛說是得道。",
  "t210.28#vgns28.9": "斷樹無伐本， 根在猶復生， 除根乃無樹， 比丘得泥洹。",
  "t210.28#vgns28.10": "不能斷樹， 親戚相戀， 貪意自縛， 如犢慕乳；",
  "t210.28#vgns28.11": "能斷意本， 生死無彊， 是為近道， 疾得泥洹。",
  "t210.28#vgns28.12": "貪婬致老、 瞋恚致病、 愚癡致死， 除三得道。",
  "t210.28#vgns28.13": "釋前解後， 脫中度彼， 一切念滅， 無復老死。",
  "t210.28#vgns28.14": "人營妻子， 不觀病法， 死命卒至， 如水湍驟。",
  "t210.28#vgns28.15": "父子不救， 餘親何望？ 命盡怙親， 如盲守燈。",
  "t210.28#vgns28.16": "慧解是意， 可修經戒， 勤行度世， 一切除苦。",
  "t210.28#vgns28.17": "遠離諸淵， 如風却雲， 已滅思想， 是為知見。",
  "t210.28#vgns28.18": "智為世長， 惔樂無為， 知受正教， 生死得盡。",
  "t210.28#vgns28.19": "知眾行空， 是為慧見， 罷厭世苦， 從是道除；",
  "t210.28#vgns28.20": "知眾行苦， 是為慧見， 罷厭世苦， 從是道除；",
  "t210.28#vgns28.21": "眾行非身， 是為慧見， 罷厭世苦， 從是道除。",
  "t210.28#vgns28.22": "吾語汝法， 愛箭為射， 宜以自勗， 受如來言。",
  "t210.28#vgns28.23": "吾為都以滅， 往來生死盡， 非一情以解， 所演為道眼。",
  "t210.28#vgns28.24": "駛流澍于海， 潘水漾疾滿， 故為智者說， 可趣服甘露。",
  "t210.28#vgns28.25": "前未聞法輪， 轉為哀眾生， 於是奉事者， 禮之度三有。",
  "t210.28#vgns28.26": "三念可念善， 三亦難不善， 從念而有行， 滅之為正斷。",
  "t210.28#vgns28.27": "三定為轉念， 棄猗行無量， 得三三窟除， 解結可應念。",
  "t210.28#vgns28.28": "知以戒禁惡， 思惟慧樂念， 已知世成敗， 息意一切解。",
  "t210.4#vgns4.1": "信慚戒意財， 是法雅士譽， 斯道明智說， 如是昇天世。",
  "t210.4#vgns4.2": "愚不修天行， 亦不譽布施， 信施助善者， 從是到彼安。",
  "t210.4#vgns4.3": "信者真人長， 念法所住安； 近者意得上， 智壽壽中賢。",
  "t210.4#vgns4.4": "信能得道， 法致滅度， 從聞得智， 所到有明；",
  "t210.4#vgns4.5": "信能度淵， 攝為船師， 精進除苦， 慧到彼岸。",
  "t210.4#vgns4.6": "士有信行， 為聖所譽， 樂無為者， 一切縛解。",
  "t210.4#vgns4.7": "信之與戒， 慧意能行， 健夫度恚， 從是脫淵。",
  "t210.4#vgns4.8": "信使戒誠， 亦受智慧， 在在能行、 處處見養。",
  "t210.4#vgns4.9": "比方世利， 慧信為明， 是財上寶， 家產非常。",
  "t210.4#vgns4.10": "欲見諸真， 樂聽講法， 能捨慳垢， 此之為信。",
  "t210.4#vgns4.11": "信能度河， 其福難奪， 能禁止盜， 野沙門樂。",
  "t210.4#vgns4.12": "無信不習， 好剝正言， 如拙取水， 掘泉揚泥。",
  "t210.4#vgns4.13": "賢夫習智， 樂仰清流， 如善取水， 思令不擾。",
  "t210.4#vgns4.14": "信不染他， 唯賢與人， 可好則學、 非好則遠。",
  "t210.4#vgns4.15": "信為我輿， 莫知斯載， 如大象調， 自調最勝。",
  "t210.4#vgns4.16": "信財、戒財， 慚、愧亦財， 聞財、施財、 慧為七財。",
  "t210.4#vgns4.17": "從信守戒， 常淨觀法， 慧而利行， 奉敬不忘。",
  "t210.4#vgns4.18": "生有此財， 不問男女， 終以不貧， 賢者識真。",
  "t210.2#vgns2.1": "咄哉！何為寐？ 螉螺蜯蠧類， 隱弊以不淨， 迷惑計為身。",
  "t210.2#vgns2.2": "焉有被斫創， 心如嬰疾痛， 遘于眾厄難， 而反為用眠？",
  "t210.2#vgns2.3": "思而不放逸， 為仁學仁迹， 從是無有憂， 常念自滅意。",
  "t210.2#vgns2.4": "正見學務增， 是為世間明， 所生福千倍， 終不墮惡道。",
  "t210.2#vgns2.5": "莫學小道， 以信邪見， 莫習放蕩， 令增欲意；",
  "t210.2#vgns2.6": "善修法行， 學誦莫犯， 行道無憂， 世世常安。",
  "t210.2#vgns2.7": "慜學攝身， 常慎思言， 是到不死， 行滅得安。",
  "t210.2#vgns2.8": "非務勿學， 是務宜行， 已知可念， 則漏得滅。",
  "t210.2#vgns2.9": "見法利身， 夫到善方， 知利健行， 是謂賢明。",
  "t210.2#vgns2.10": "起覺義者， 學滅以固， 着滅自恣， 損而不興。",
  "t210.2#vgns2.11": "是向以強， 是學得中， 從是解義， 宜憶念行。",
  "t210.2#vgns2.12": "學先斷母， 率君二臣， 廢諸營從， 是上道人。",
  "t210.2#vgns2.13": "學無朋類， 不得善友， 寧獨守善， 不與愚偕。",
  "t210.2#vgns2.14": "樂戒學行， 奚用伴為？ 獨善無憂， 如空野象。",
  "t210.2#vgns2.15": "戒聞俱善， 二者孰賢？ 方戒稱聞， 宜諦學行。",
  "t210.2#vgns2.16": "學先護戒， 開閉必固， 施而無受， 仂行勿臥。",
  "t210.2#vgns2.17": "若人壽百歲， 邪學志不善， 不如生一日， 精進受正法。",
  "t210.2#vgns2.18": "若人壽百歲， 奉火修異術， 不如須臾頃， 事戒者福稱。",
  "t210.2#vgns2.19": "能行說之可， 不能勿空語， 虛偽無誠信， 智者所屏棄。",
  "t210.2#vgns2.20": "學當先求解， 觀察別是非， 受諦應誨彼， 慧然不復惑。",
  "t210.2#vgns2.21": "被髮學邪道， 草衣內貪濁， 曚曚不識真， 如聾聽五音。",
  "t210.2#vgns2.22": "學能捨三惡， 以藥消眾毒， 健夫度生死， 如蛇脫故皮。",
  "t210.2#vgns2.23": "學而多聞、 持戒不失， 兩世見譽， 所願者得；",
  "t210.2#vgns2.24": "學而寡聞、 持戒不完， 兩世受痛， 喪其本願。",
  "t210.2#vgns2.25": "夫學有二： 常親多聞、 安諦解義， 雖困不邪。",
  "t210.2#vgns2.26": "稊稗害禾， 多欲妨學， 耘除眾惡， 成收必多。",
  "t210.2#vgns2.27": "慮而後言， 辭不強梁， 法說義說， 言而莫違。",
  "t210.2#vgns2.28": "善學無犯， 畏法曉忌， 見微知者， 誡無後患。",
  "t210.2#vgns2.29": "遠捨罪福， 務成梵行， 終身自攝， 是名善學。",
  "t210.8#vgns8.1": "惡言罵詈， 憍陵蔑人， 興起是行， 疾怨滋生；",
  "t210.8#vgns8.2": "遜言順辭， 尊敬於人， 棄結忍惡， 疾怨自滅。",
  "t210.8#vgns8.3": "夫士之生， 斧在口中， 所以斬身， 由其惡言。",
  "t210.8#vgns8.4": "諍為少利， 如掩失財， 從彼致諍， 令意向惡。",
  "t210.8#vgns8.5": "譽惡、惡所譽， 是二俱為惡， 好以口儈鬪， 是後皆無安。",
  "t210.8#vgns8.6": "無道墮惡道， 自增地獄苦， 遠愚修忍意， 念諦則無犯。",
  "t210.8#vgns8.7": "從善得解脫， 為惡不得解， 善解者為賢， 是為脫惡惱。",
  "t210.8#vgns8.8": "解自抱損意， 不躁言得中， 義說如法說， 是言柔軟甘。",
  "t210.8#vgns8.9": "是以言語者， 必使己無患， 亦不尅眾人， 是為能善言。",
  "t210.8#vgns8.10": "言使投意可， 亦令得歡喜， 不使至惡意， 出言眾悉可。",
  "t210.8#vgns8.11": "至誠甘露說， 如法而無過， 諦如義、如法， 是為近道立。",
  "t210.8#vgns8.12": "說如佛言者， 是吉得滅度， 為能作浩際， 是謂言中上。",
  "t210.6#vgns6.1": "出息、入息念， 具滿諦思惟， 從初竟通利， 安如佛所說。",
  "t210.6#vgns6.2": "是則炤世間， 如雲解月現， 起止學思惟， 坐臥不廢忘。",
  "t210.6#vgns6.3": "比丘立是念， 前利後則勝， 始得終必勝， 逝不覩生死。",
  "t210.6#vgns6.4": "若見身所住， 六更以為最， 比丘常一心， 便自知泥洹。",
  "t210.6#vgns6.5": "已有是諸念， 自身常建行， 若其不如是， 終不得意行。",
  "t210.6#vgns6.6": "是隨本行者， 如是度愛勞， 若能悟意念， 知解一心樂。",
  "t210.6#vgns6.7": "應時等行法， 是度老死惱， 比丘悟意行， 當令應是念。",
  "t210.6#vgns6.8": "諸念生死棄， 為能作苦際， 常當聽微妙， 自覺悟其意。",
  "t210.6#vgns6.9": "能覺者為賢， 終始無所會， 以覺意能應， 日夜務學行， 當解甘露要， 令諸漏得盡。",
  "t210.6#vgns6.10": "夫人得善利， 乃來自歸佛， 是故當晝夜， 常念佛法眾。",
  "t210.6#vgns6.11": "己知自覺意， 是為佛弟子， 常當晝夜念， 佛與法及僧。",
  "t210.6#vgns6.12": "念身、念非常、 念戒、布施德， 空、不願、無相， 晝夜當念是。",
  "t210.5#vgns5.1": "人而常清， 奉律至終， 淨修善行， 如是戒成。",
  "t210.5#vgns5.2": "慧人護戒， 福致三寶， 名聞得利， 後上天樂。",
  "t210.5#vgns5.3": "常見法處， 護戒為明， 得成真見， 輩中吉祥。",
  "t210.5#vgns5.4": "持戒者安， 令身無惱， 夜臥恬淡， 寤則常歡。",
  "t210.5#vgns5.5": "修戒、布施， 作福為福， 從是適彼， 常到安處。",
  "t210.5#vgns5.6": "何終為善？ 何善安止？ 何為人寶？ 何盜不取？",
  "t210.5#vgns5.7": "戒終老安， 戒善安止， 慧為人寶， 福盜不取。",
  "t210.5#vgns5.8": "比丘立戒， 守攝諸根， 食知自節， 悟意令應。",
  "t210.5#vgns5.9": "以戒降心， 守意正定， 內學正觀， 無忘正智。",
  "t210.5#vgns5.10": "明哲守戒， 內思正智， 行道如應， 自清除苦。",
  "t210.5#vgns5.11": "蠲除諸垢， 盡慢勿生， 終身求法， 勿暫離聖。",
  "t210.5#vgns5.12": "戒、定、慧解， 是當善惟， 都已離垢， 無禍除有。",
  "t210.5#vgns5.13": "着解則度， 餘不復生， 越諸魔界， 如日清明。",
  "t210.5#vgns5.14": "狂惑自恣， 已常外避， 戒、定、慧行， 求滿勿離。",
  "t210.5#vgns5.15": "持戒清淨， 心不自恣， 正智已解， 不覩邪部。",
  "t210.5#vgns5.16": "是往吉處， 為無上道， 亦捨非道， 離諸魔界。",
  "t210.38#vgns38.1": "人知奉其上， 君父師道士， 信戒施聞慧， 終吉所生安。",
  "t210.38#vgns38.2": "宿命有福慶， 生世為人尊， 以道安天下， 奉法莫不從。",
  "t210.38#vgns38.3": "王為臣民長， 常以慈愛下， 身率以法戒， 示之以休咎。",
  "t210.38#vgns38.4": "處安不忘危， 慮明福轉厚， 福德之反報， 不問尊以卑。",
  "t210.38#vgns38.5": "夫為世間將， 修正不阿抂， 心調勝諸惡， 如是為法王。",
  "t210.38#vgns38.6": "見正能施惠， 仁愛好利人， 既利以平均， 如是眾附親。",
  "t210.38#vgns38.7": "如牛厲渡水， 導正從亦正， 奉法心不邪， 如是眾普安。",
  "t210.38#vgns38.8": "勿妄嬈神象， 以招苦痛患， 惡意為自煞， 終不至善方。",
  "t210.38#vgns38.9": "戒德可恃怙， 福報常隨己， 見法為人長， 終遠三惡道。",
  "t210.38#vgns38.10": "戒慎除苦畏， 福德三界尊， 鬼龍邪毒害， 不犯持戒人。",
  "t210.38#vgns38.11": "無義不誠信， 欺妄好鬪諍， 當知遠離此， 近愚興罪多；",
  "t210.38#vgns38.12": "仁賢言誠信， 多聞戒行具， 當知親附此， 近智誠善多。",
  "t210.38#vgns38.13": "善言不守戒， 志亂無善行， 雖身處潛隱， 是為非學法。",
  "t210.38#vgns38.14": "美說正為上， 法說為第二， 愛說可彼三， 誠說不欺四。",
  "t210.38#vgns38.15": "無便獲利刃， 自以剋其身， 愚學好妄說， 行牽受幸戾。",
  "t210.38#vgns38.16": "貪婬、瞋恚、癡， 是三非善本， 身以斯自害， 報由癡愛生。",
  "t210.38#vgns38.17": "有福為天人， 非法受惡形， 聖人明獨見， 常善承佛令。",
  "t210.38#vgns38.18": "戒德後世業， 以作福追身， 天人稱譽善， 心正無不安。",
  "t210.38#vgns38.19": "為惡不念止， 日縛不自悔， 命逝如川流， 是恐宜守戒。",
  "t210.38#vgns38.20": "今我上體首， 白生為被盜， 已有天使召， 時正宜出家。",
  "t210.27#vgns27.1": "好經道者， 不競於利， 有利、無利， 無欲不惑，",
  "t210.27#vgns27.2": "常愍好學， 正心以行， 擁懷寶慧， 是謂為道。",
  "t210.27#vgns27.3": "所謂智者， 不必辯言， 無恐、無懼， 守善為智。",
  "t210.27#vgns27.4": "奉持法者， 不以多言， 雖素少聞， 身依法行， 守道不忘， 可謂奉法。",
  "t210.27#vgns27.5": "所謂老者， 不必年耆， 形熟髮白， 憃愚而已；",
  "t210.27#vgns27.6": "謂懷諦法， 順調慈仁， 明遠清潔， 是為長老。",
  "t210.27#vgns27.7": "所謂端政， 非色如花， 慳嫉虛飾， 言行有違；",
  "t210.27#vgns27.8": "謂能捨惡， 根原已斷， 慧而無恚， 是為端政。",
  "t210.27#vgns27.9": "所謂沙門， 非必除髮， 妄語貪取， 有欲如凡；",
  "t210.27#vgns27.10": "謂能止惡， 恢廓弘道， 息心滅意， 是為沙門。",
  "t210.27#vgns27.11": "所謂比丘， 非時乞食， 邪行婬彼， 稱名而已；",
  "t210.27#vgns27.12": "謂捨罪福， 淨修梵行， 慧能破惡， 是為比丘。",
  "t210.27#vgns27.13": "所謂仁明， 非口不言， 用心不淨， 外順而已；",
  "t210.27#vgns27.14": "謂心無為， 內行清虛， 此彼寂滅， 是為仁明。",
  "t210.27#vgns27.15": "所謂有道， 非救一物， 普濟天下， 無害為道。",
  "t210.27#vgns27.16": "戒眾不言， 我行多誠， 得定意者， 要由閉損。",
  "t210.27#vgns27.17": "意解求安， 莫習凡人， 使結未盡， 莫能得脫。",
  "t210.10#vgns10.1": "戒為甘露道， 放逸為死徑， 不貪則不死， 失道為自喪；",
  "t210.10#vgns10.2": "慧智守道勝， 終不為放逸， 不貪致歡喜， 從是得道樂。",
  "t210.10#vgns10.3": "常當惟念道， 自強守正行， 健者得度世， 吉祥無有上。",
  "t210.10#vgns10.4": "正念常興起， 行淨惡易滅， 自制以法壽， 不犯善名增。",
  "t210.10#vgns10.5": "發行不放逸， 約以自調心， 慧能作定明， 不返冥淵中。",
  "t210.10#vgns10.6": "愚人意難解， 貪亂好諍訟， 上智常重慎， 護斯為寶尊。",
  "t210.10#vgns10.7": "莫貪、莫好諍、 亦莫嗜欲樂， 思心不放逸， 可以獲大安。",
  "t210.10#vgns10.8": "放逸如自禁， 能却之為賢， 已昇智慧閣， 去危為即安。",
  "t210.10#vgns10.9": "明智觀於愚， 譬如山與地， 居亂而身正， 彼為獨覺悟， 是力過師子， 棄惡為大智。",
  "t210.10#vgns10.10": "睡眠重若山， 癡冥為所弊， 安臥不計苦， 是以常受胎。",
  "t210.10#vgns10.11": "不為時自恣， 能制漏得盡， 自恣魔得便， 如師子搏鹿。",
  "t210.10#vgns10.12": "能不自恣者， 是為戒比丘， 彼思正淨者， 常當自護心。",
  "t210.10#vgns10.13": "比丘謹慎樂， 放逸多憂愆， 變諍小致大， 積惡入火焰。",
  "t210.10#vgns10.14": "守戒福致善， 犯戒有懼心， 能斷三界漏， 此乃近泥洹。",
  "t210.10#vgns10.15": "若前放逸， 後能自禁， 是炤世間， 念定其宜；",
  "t210.10#vgns10.16": "過失為惡， 追覆以善， 是炤世間， 念善其宜；",
  "t210.10#vgns10.17": "少壯捨家， 盛修佛教， 是炤世間， 如月雲消；",
  "t210.10#vgns10.18": "人前為惡， 後止不犯， 是炤世間， 如月雲消。",
  "t210.10#vgns10.19": "生不施惱、 死而不慼， 是見道悍， 應中勿憂。",
  "t210.10#vgns10.20": "斷濁黑法， 學惟清白， 度淵不反， 棄猗行止， 不復染樂， 欲斷無憂。",
  "t210.3#vgns3.1": "多聞能持固， 奉法為垣牆， 精進難踰毀， 從是戒慧成；",
  "t210.3#vgns3.2": "多聞令志明， 已明智慧增， 智則博解義， 見義行法安；",
  "t210.3#vgns3.3": "多聞能除憂， 能以定為歡， 善說甘露法， 自致得泥洹。",
  "t210.3#vgns3.4": "聞為知法律， 解疑亦見正， 從聞捨非法， 行到不死處。",
  "t210.3#vgns3.5": "為能師現道， 解疑令學明， 亦興清淨本， 能奉持法藏。",
  "t210.3#vgns3.6": "能攝為解義， 解則義不穿， 受法猗法者， 從是疾得安。",
  "t210.3#vgns3.7": "若多少有聞， 自大以憍人， 是如盲執燭， 炤彼不自明。",
  "t210.3#vgns3.8": "夫求爵位財， 尊貴升天福， 辯慧世間悍， 斯聞為第一。",
  "t210.3#vgns3.9": "帝王聘禮聞， 天上天亦然， 聞為第一藏， 最富旅力強。",
  "t210.3#vgns3.10": "智者為聞屈， 好道者亦樂， 王者盡心事， 雖釋梵亦然。",
  "t210.3#vgns3.11": "仙人常敬聞， 況貴巨富人？ 是以慧為貴， 可禮無過是。",
  "t210.3#vgns3.12": "事日為明故， 事父為恩故， 事君以力故， 聞故事道人。",
  "t210.3#vgns3.13": "人為命事醫， 欲勝依豪強， 法在智慧處， 福行世世明。",
  "t210.3#vgns3.14": "察友在為謀， 別伴在急時； 觀妻在房樂， 欲知智在說。",
  "t210.3#vgns3.15": "聞為今世利， 妻子、昆弟、友， 亦致後世福， 積聞成聖智。",
  "t210.3#vgns3.16": "是能散憂恚， 亦除不祥衰， 欲得安隱吉， 當事多聞者。",
  "t210.3#vgns3.17": "斫創無過憂， 射箭無過愚， 是壯莫能拔， 唯從多聞除。",
  "t210.3#vgns3.18": "盲從是得眼， 闇者從得燭， 亦導世間人， 如目將無目。",
  "t210.3#vgns3.19": "是故可捨癡， 離慢豪富樂， 務學事聞者， 是名積聚德。",
  "t210.26#vgns26.1": "生無善行， 死墮惡道， 住疾無間， 到無資用。",
  "t210.26#vgns26.2": "當求智慧， 以然意定， 去垢勿污， 可離苦形。",
  "t210.26#vgns26.3": "慧人以漸， 安徐稍進， 洗除心垢， 如工鍊金；",
  "t210.26#vgns26.4": "惡生於心， 還自壞形， 如鐵生垢， 反食其身。",
  "t210.26#vgns26.5": "不誦為言垢、 不勤為家垢、 不嚴為色垢、 放逸為事垢、",
  "t210.26#vgns26.6": "慳為惠施垢、 不善為行垢， 今世亦後世， 惡法為常垢。",
  "t210.26#vgns26.7": "垢中之垢， 莫甚於癡， 學當捨惡， 比丘無垢。",
  "t210.26#vgns26.8": "苟生無恥， 如鳥長喙， 強顏耐辱， 名曰穢生；",
  "t210.26#vgns26.9": "廉恥雖苦， 義取清白， 避辱不妄， 名曰潔生。",
  "t210.26#vgns26.10": "愚人好殺， 言無誠實， 不與而取， 好犯人婦，",
  "t210.26#vgns26.11": "逞心犯戒， 迷惑於酒， 斯人世世， 自掘身本。",
  "t210.26#vgns26.12": "人如覺是， 不當念惡， 愚近非法， 久自燒沒。",
  "t210.26#vgns26.13": "若信布施， 欲揚名譽， 會人虛飾， 非入淨定。",
  "t210.26#vgns26.14": "一切斷欲， 截意根原， 晝夜守一， 必入定意。",
  "t210.26#vgns26.15": "著垢為塵， 從染塵漏， 不染、不行， 淨而離愚。",
  "t210.26#vgns26.16": "見彼自侵， 常內自省， 行漏自欺， 漏盡無垢。",
  "t210.26#vgns26.17": "火莫熱於婬， 捷莫疾於怒， 網莫密於癡， 愛流駛乎河。",
  "t210.26#vgns26.18": "虛空無轍迹， 沙門無外意， 眾人盡樂惡， 唯佛淨無穢；",
  "t210.26#vgns26.19": "虛空無轍迹， 沙門無外意， 世間皆無常， 佛無我所有。",
  "t210.39#vgns39.1": "佛尊過諸天， 如來常現義， 有梵志道士， 來問何吉祥？",
  "t210.39#vgns39.2": "於是佛愍傷， 為說真有要， 已信樂正法， 是為最吉祥；",
  "t210.39#vgns39.3": "若不從天人， 希望求僥倖， 亦不禱祠神， 是為最吉祥；",
  "t210.39#vgns39.4": "友賢擇善居， 常先為福德， 勅身從真正， 是為最吉祥；",
  "t210.39#vgns39.5": "去惡從就善， 避酒知自節， 不婬于女色， 是為最吉祥；",
  "t210.39#vgns39.6": "多聞如戒行， 法律精進學， 修已無所爭， 是為最吉祥；",
  "t210.39#vgns39.7": "居孝事父母， 治家養妻子， 不為空之行， 是為最吉祥；",
  "t210.39#vgns39.8": "不慢不自大， 知足念反復， 以時誦習經， 是為最吉祥；",
  "t210.39#vgns39.9": "所聞常以忍， 樂欲見沙門， 每講輒聽受， 是為最吉祥；",
  "t210.39#vgns39.10": "持齋修梵行， 常欲見賢聖， 依附明智者， 是為最吉祥；",
  "t210.39#vgns39.11": "以信有道德， 正意向無疑， 欲脫三惡道， 是為最吉祥；",
  "t210.39#vgns39.12": "等心行布施， 奉諸得道者， 亦敬諸天人， 是為最吉祥；",
  "t210.39#vgns39.13": "常欲離貪欲， 愚癡瞋恚意， 能習誠道見， 是為最吉祥；",
  "t210.39#vgns39.14": "若以棄非務， 能勤修道用， 常事於可事， 是為最吉祥；",
  "t210.39#vgns39.15": "一切為天下， 建立大慈意， 修仁安眾生， 是為最吉祥。",
  "t210.39#vgns39.16": "欲求吉祥福， 當信敬於佛； 欲求吉祥福， 當聞法句義；",
  "t210.39#vgns39.17": "欲求吉祥福， 當供養眾僧。 戒具清淨者， 是為最吉祥；",
  "t210.39#vgns39.18": "智者居世間， 常習吉祥行， 自致成慧見， 是為最吉祥。",
  "t210.39#vgns39.19": "梵志聞佛教， 心中大歡喜， 即前禮佛足， 歸命佛法眾。",
  "t210.20#vgns20.1": "自愛身者， 慎護所守， 悕望欲解， 學正不寐。",
  "t210.20#vgns20.2": "為身第一， 常自勉學， 利乃誨人， 不惓則智。",
  "t210.20#vgns20.3": "學先自正， 然後正人， 調身入慧， 必遷為上。",
  "t210.20#vgns20.4": "身不能利， 安能利人？ 心調體正， 何願不至？",
  "t210.20#vgns20.5": "本我所造， 後我自受， 為惡自更， 如剛鑽珠。",
  "t210.20#vgns20.6": "人不持戒， 滋蔓如藤， 逞情極欲， 惡行日增。",
  "t210.20#vgns20.7": "惡行危身， 愚以為易； 善最安身， 愚以為難。",
  "t210.20#vgns20.8": "如真人教， 以道法身， 愚者疾之， 見而為惡。",
  "t210.20#vgns20.9": "行惡得惡， 如種苦種， 惡自受罪、 善自受福， 亦各須熟， 彼不自代；",
  "t210.20#vgns20.10": "習善得善， 亦如種甜， 自利利人， 益而不費， 欲知利身， 戒聞為最。",
  "t210.20#vgns20.11": "如有自憂， 欲生天上， 敬樂聞法， 當念佛教。",
  "t210.20#vgns20.12": "凡用必豫慮， 勿以損所務， 如是意日修， 事務不失時。",
  "t210.20#vgns20.13": "夫治事之士， 能至終成利， 真見身應行， 如是得所欲。",
  "t210.7#vgns7.1": "為仁不殺， 常能攝身， 是處不死， 所適無患；",
  "t210.7#vgns7.2": "不殺為仁， 慎言守心， 是處不死， 所適無患。",
  "t210.7#vgns7.3": "彼亂已整， 守以慈仁， 見怒能忍， 是為梵行；",
  "t210.7#vgns7.4": "至誠安徐， 口無麤言， 不瞋彼所， 是謂梵行；",
  "t210.7#vgns7.5": "垂拱無為， 不害眾生， 無所嬈惱， 是應梵行。",
  "t210.7#vgns7.6": "常以慈哀， 淨如佛教， 知足、知止， 是度生死。",
  "t210.7#vgns7.7": "少欲好學， 不惑於利， 仁而不犯， 世上所稱。",
  "t210.7#vgns7.8": "仁壽無犯， 不興變快， 人為諍擾， 慧以默安。",
  "t210.7#vgns7.9": "普憂賢友， 哀加眾生， 常行慈心， 所適者安。",
  "t210.7#vgns7.10": "仁儒不邪， 安止無憂， 上天衛之， 智者樂慈。",
  "t210.7#vgns7.11": "晝夜念慈， 心無尅伐， 不害眾生， 是行無仇。",
  "t210.7#vgns7.12": "不慈則殺， 違戒言妄， 過不與他， 不觀眾生。",
  "t210.7#vgns7.13": "酒致失志 為放逸行， 後墮惡道， 無誠不真。",
  "t210.7#vgns7.14": "履仁行慈， 博愛濟眾， 有十一譽， 福常隨身。",
  "t210.7#vgns7.15": "臥安、覺安、 不見惡夢、 天護、人愛、 不毒、不兵、",
  "t210.7#vgns7.16": "水火不喪、 在所得利、 死昇梵天， 是為十一。",
  "t210.7#vgns7.17": "若念慈心， 無量不廢， 生死漸薄， 得利度世。",
  "t210.7#vgns7.18": "仁無亂志， 慈最可行， 愍傷眾生， 此福無量。",
  "t210.7#vgns7.19": "假令盡壽命， 懃事天下人， 象馬以祠天， 不如行一慈。",
  "t210.30#vgns30.1": "妄語地獄近， 作之言不作， 二罪後俱受， 是行自牽往。",
  "t210.30#vgns30.2": "法衣在其身， 為惡不自禁， 苟沒惡行者， 終則墮地獄。",
  "t210.30#vgns30.3": "無戒受供養， 理豈不自損？ 死噉燒鐵丸， 然熱劇火炭。",
  "t210.30#vgns30.4": "放逸有四事： 好犯他人婦、 臥險非福利、 毀三、淫泆四。",
  "t210.30#vgns30.5": "不福利墮惡， 畏惡、畏樂寡， 王法重罰加， 身死入地獄。",
  "t210.30#vgns30.6": "譬如拔菅草， 執緩則傷手， 學戒不禁制， 獄錄乃自賊。",
  "t210.30#vgns30.7": "人行為慢惰， 不能除眾勞， 梵行有玷缺， 終不受大福。",
  "t210.30#vgns30.8": "常行所當行， 自持必令強， 遠離諸外道， 莫習為塵垢。",
  "t210.30#vgns30.9": "為所不當為， 然後致欝毒， 行善常吉順， 所適無悔恡。",
  "t210.30#vgns30.10": "其於眾惡行， 欲作若已作， 是苦不可解， 罪近難得避。",
  "t210.30#vgns30.11": "妄證求敗， 行已不正， 怨譖良人， 以抂治士， 罪縛斯人， 自投于坑。",
  "t210.30#vgns30.12": "如備邊城， 中外牢固， 自守其心， 非法不生， 行缺致憂， 令墮地獄。",
  "t210.30#vgns30.13": "可羞不羞， 非羞反羞， 生為邪見， 死墮地獄；",
  "t210.30#vgns30.14": "可畏不畏， 非畏反畏， 信向邪見， 死墮地獄。",
  "t210.30#vgns30.15": "可避不避， 可就不就， 翫習邪見， 死墮地獄；",
  "t210.30#vgns30.16": "可近則近， 可遠則遠， 恒守正見， 死墮善道。",
  "t210.36#vgns36.1": "忍為最自守， 泥洹佛稱上， 捨家不犯戒， 息心無所害。",
  "t210.36#vgns36.2": "無病最利、 知足最富、 厚為最友、 泥洹最快；",
  "t210.36#vgns36.3": "飢為大病、 行為最苦， 已諦知此， 泥洹最樂；",
  "t210.36#vgns36.4": "少往善道， 趣惡道多， 如諦知此， 泥洹最安。",
  "t210.36#vgns36.5": "從因生善、 從因墮惡， 由因泥洹， 所緣亦然。",
  "t210.36#vgns36.6": "麋鹿依野、 鳥依虛空， 法歸其報， 真人歸滅。",
  "t210.36#vgns36.7": "始無如不？ 始不如無， 是為無得， 亦無有思。",
  "t210.36#vgns36.8": "心難見， 習可覩， 覺欲者， 乃具見， 無所樂， 為苦際，",
  "t210.36#vgns36.9": "在愛欲， 為增痛， 明不清， 淨能御， 無所近， 為苦際。",
  "t210.36#vgns36.10": "見有見、 聞有聞、 念有念、 識有識， 覩無著， 亦無識， 一切捨， 為得際。",
  "t210.36#vgns36.11": "除身想， 滅痛行， 識已盡， 為苦竟，",
  "t210.36#vgns36.12": "猗則動， 虛則淨， 動非近， 非有樂， 樂無近， 為得寂， 寂已寂， 已往來，",
  "t210.36#vgns36.13": "來往絕， 無生死， 生死斷， 無此彼， 此彼斷， 為兩滅， 滅無餘， 為苦除。",
  "t210.36#vgns36.14": "比丘有世生， 有有有作行， 有無生無有， 無作無所行。",
  "t210.36#vgns36.15": "夫唯無念者， 為能得自致， 無生無復有， 無作無行處。",
  "t210.36#vgns36.16": "生有作行者， 是為不得要， 若已解不生， 不有不作行。",
  "t210.36#vgns36.17": "則生有得要， 從生有已起， 作行致死生， 為開為法果。",
  "t210.36#vgns36.18": "從食因緣有， 從食致憂樂， 而此要滅者， 無復念行迹。",
  "t210.36#vgns36.19": "諸苦法已盡， 行滅湛然安， 比丘吾已知， 無復諸入地。",
  "t210.36#vgns36.20": "無有虛空入， 無諸入用入， 無想不想入， 無今世、後世， 亦無日月想， 無往、無所懸。",
  "t210.36#vgns36.21": "我已無往反， 不去而不來， 不沒不復生， 是際為泥洹。",
  "t210.36#vgns36.22": "如是像無像， 苦樂為以解， 所見不復恐， 無言言無疑。",
  "t210.36#vgns36.23": "斷有之射箭， 遘愚無所猗， 是為第一快， 此道寂無上。",
  "t210.36#vgns36.24": "受辱心如地， 行忍如門閾， 淨如水無垢， 生盡無彼受。",
  "t210.36#vgns36.25": "利勝不足恃， 雖勝猶復苦， 當自求去勝， 已勝無所生。",
  "t210.36#vgns36.26": "畢故不造新， 厭胎無婬行， 種燋不復生， 意盡如火滅。",
  "t210.36#vgns36.27": "胞胎為穢海， 何為樂婬行？ 雖上有善處， 皆莫如泥洹。",
  "t210.36#vgns36.28": "悉知一切斷， 不復著世間， 都棄如滅度， 眾道中斯勝。",
  "t210.36#vgns36.29": "佛以現諦法， 智勇能奉持， 行淨無瑕穢， 自知度世安。",
  "t210.36#vgns36.30": "道務先遠欲， 早服佛教戒， 滅惡極惡際， 易如鳥逝空。",
  "t210.36#vgns36.31": "若已解法句， 至心體道行， 是度生死岸， 苦盡而無患。",
  "t210.36#vgns36.32": "道法無親疎， 正不問羸強， 要在無識想， 結解為清淨。",
  "t210.36#vgns36.33": "上智饜腐身， 危脆非實真， 苦多而樂少， 九孔無一淨。",
  "t210.36#vgns36.34": "慧以危貿安， 棄猗脫眾難， 形腐銷為沫， 慧見捨不貪。",
  "t210.36#vgns36.35": "觀身為苦器， 生老病無痛， 棄垢行清淨， 可以獲大安。",
  "t210.36#vgns36.36": "依慧以却邪， 不受漏得盡， 行淨致度世， 天人莫不禮。"
}
]